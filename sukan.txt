title;text
Chelsea rangkul kejuaraan Eropah kali kedua;"
PORTO: Chelsea merangkul kejuaraan Liga Juara-Juara buat kali kedua selepas jaringan tunggal Kai Havertz membantu mereka menumpaskan Manchester City 1-0 hari ini, sekali gus memusnahkan impian Pep Guardiola untuk menjulang trofi ketiga dalam kariernya sebagai pengurus.
Havertz melakukan larian solo, menewaskan Ederson tidak minit sebelum tamat babak pertama dan permainan terhenti seketika selepas pemain Blues berlari ke hujung padang di Stadium Dragao untuk meraikan jaringan bintang Jerman itu.
Pengendali Chelsea, Thomas Tuchel melompat dan menjulang tangan ke udara sejurus pasukannya disahkan sebagai juara, manakala City pula meratapi kekalahan serta kehilangan ketua pasukan, Kevin de Bruyne akibat kecederaan.
Biarpun menutup kempen Liga Perdana Inggeris (EPL) di tangga keempat dengan 19 mata ditinggalkan City, namun Chelsea nyata lebih unggul berbanding skuad Citizens apabila menewaskan mereka buat kali ketiga berturut-turut dalam tempoh enam minggu.
Kekalahan ini turut memusnahkan impian Guardiola untuk merangkul kejuaraan treble selepas muncul juara EPL dan Piala Liga.
Beraksi di depan 14,000 penonton, Chelsea menamatkan penantian sembilan tahun untuk bergelar juara Eropah sekali lagi sejak kali terakhir merangkul kejuaraan pada 2012 dengan menumpaskan Bayern Munich.
City pula terpaksa menunggu selama 13 tahun hanya untuk melayakkan diri ke pentas akhir sejak kelab itu diambil alih oleh jutawan Abu Dhabi, Sheikh Mansour.
Mereka kini muncul pasukan ketujuh berturut-turut gagal merangkul kejuaraan berprestij itu dalam penampilan pertama di final, berkongsi malang yang pernah dirasai Paris Saint-Germain (PSG)  ketika dibimbing oleh Tuchel musim lalu. – AFP
"
Litar Mugello ragut nyawa pelumba remaja Switzerland;"
MUGELLO, Itali: Pelumba Moto3 Switzerland, Jason Dupasquier meninggal pada usia 19 tahun akibat kecederaan yang dialami selepas terlibat dalam kemalangan ketika beraksi pada sesi kelayakan Grand Prix Itali semalam, menurut penganjur MotoGP dalam satu kenyataan hari ini.
“Kami sangat sedih mengumumkan kematian Jason Dupasquier.
“Bagi pihak seluruh keluarga MotoGP, simpati dan sayang kami buat keluarga beliau dan insan-insan tersayang. Anda pasti akan dirindui Jason. Pergilah dengan tenang,” kata MotoGP dalam Twitter.
Hospital Careggi di Florence yang merawat Dupasquier mengesahkan pelumba remaja itu mengalami kecederaan kepala dalam kemalangan di Mugello semalam.
Dupasquier yang beraksi pada musim keduanya dalam Moto3, terjatuh dan kemudian dilanggar oleh sekurang-kurangnya sebuah motosikal sebelum terseret di atas litar.
BARISAN pelumba memberi penghormatan kepada Jason Dupasquier. – AFPDoktor kemudian bergegas ke tempat kejadian dan setelah lebih 40 minit memeriksanya, dia dibawa ke hospital.
Menurut jurucakap hospital, Dupasquier menjalani pembedahan di bahagian dada untuk ‘lesi vaskular’ dan mengalami kecederaan teruk di kepala.
Badan motosikal dunia, FIM, Persatuan Pasukan Perlumbaan Jalan Raya Antarabangsa (IRTA) dan pemegang hak komersial MotoGP, Dorna mengeluarkan kenyataan bersama mengenai insiden tragis itu.
“Susulan insiden buruk dalam sesi kelayakan kedua Moto3 di Grand Prix Itali, kami dengan amat sedih memaklumkan bahawa pelumba Moto3, Jason Dupasquier meninggal dunia,” tulis kenyataan itu.
JASON Dupasquier digegaskan ke hospital menaiki helikopter selepas terlibat dalam kemalangan pada sesi kelayakan Grand Prix Itali di Litar Mugello semalam sebelum disahkan meninggal dunia hari ini. – AFPMenurut kenyataan tersebut, petugas perubatan tiba di lokasi kemalangan untuk memberi rawatan segera sebelum dia digegaskan ke hospital.
“Walaupun pasukan perubatan litar berusaha keras untuk menyelamatkan pelumba Switzerland itu, pihak hospital kemudian memaklumkan bahawa Dupasquier mengalami kecederaan yang teruk,” menurut kenyataan itu lagi.
Pasukan Dupasquier, Pruestel GP menarik diri daripada perlumbaan hari ini dan tindakan sama diambil pelumba Moto2 Switzerland, Tom Luthi yang sepatutnya beraksi bersama pasukan SAG Racing. – AFP
"
Hafizh raih tujuh mata di Mugello;"
PETALING JAYA: Bermula di petak ke-20, pelumba Moto 2 negara, Hafizh Syahrin Abdullah mempamer tunggangan memukau apabila menamatkan  Grand Prix (GP) Itali di tempat kesembilan, sebentar tadi.
Itu adalah pencapaian terbaik Hafizh bersama pasukan NTS RW Racing GP musim ini selepas berjaya meraih satu mata dalam perlumbaan GP Le Mans.
Pelumba negara itu sepatutnya mampu meraih kedudukan kelapan namun dipintas pada saat akhir oleh Cameron Beaubier yang mewakili pasukan American Racing.
Hafizh ketinggalan 34.849 saat (s) di belakang juara Remy Gardner dari pasukan Red Bull KTM Ajo yang menamatkan melepasi garisan penamat dengan catatan masa 39 minit 17.667s.
Melengkapkan tempat kedua dan ketiga adalah Raul Fernandez (+0.014) serta pelumba Sky Racing Team, Marco Bezzecchi (+8.021)
Pencapaian itu membuktikan Hafizh semakin serasi dengan jentera baru NTS.
"
Quartararo hadiahkan kemenangan buat Jason;"
MUGGELLO: Fabio Quartararo merangkul kejuaraan MotoGP ketiganya musim ini selepas menakluk Grand Prix (GP) Itali sebentar tadi, sekali gus mengukuhkan kedudukan sebagai pendahulu kejuaraan dunia.
Kemenangan itu membolehkan pelumba pasukan Penunggang Monster Energy Yamaha MotoGP dari Perancis itu mengumpul 105 mata, 24 mata mengatasi pencabar terdekatnya, Johann Zarco dari pasukan Ducati.
Quartararo, 22, melengkapkan 23 pusingan perlumbaan dengan catatan 41 minit 16.344 saat (s), manakala tempat kedua  milik Miguel Oliveira dari pasukan KTM. (+2.592s) dan penyandang juara dunia, Joan Mir yang menunggang Suzuki melengkapkan podium ketiga (+3.000s).
“Sejujurnya kami memulakan perlumbaan dalam keadaan penuh beremosi dan memberi penghormatan buat Jason (Dupasquier) selama seminit.
“Setiap kali melalui selekoh ke-9, terlintas dalam fikiran tentang Jason. Kemenangan ini saya hadiahkan kepadanya.
“Kami memperoleh kemenangan dalam masa sama kehilangan rakan pelumba,” katanya selepas perlumbaan.
Quartararo, 22, yang memulakan perlumbaan dari petak pertama memenangi perlumbaan ketiganya musim ini selepas turut muncul juara di GP Doha dan Portugal.
Hasrat penunggang Australia, Jack Miller dari pasukan Ducati untuk merangkul kejuaraan hatrik tidak kesampaian selepas menamatkan perlumbaan di tempat keenam, manakala Zarco menghuni tangga kelima.
Pelumba Moto3 Switzerland, Jason Dupasquier disahkan meninggal pada usia 19 tahun hari ini akibat kecederaan yang dialami selepas terlibat dalam kemalangan ketika beraksi pada sesi  kelayakan semalam. – AGENSI
 
 
"
Cheng Hoe tidak hukum Irfan;"
PETALING JAYA : Biarpun kesilapan Irfan Zakaria menjadi tumpuan ramai namun, pengendali Harimau Malaya, Tan Cheng Hoe tetap yakin dengan kemampuan anak buahnya itu.
Dia percaya, pemain pertahanan negara itu tidak akan mengulangi kesilapan sama yang dilakukan ketika tewas 0-2 kepada Bahrain dalam aksi persahabatan di Riffa, kelmarin.
“Ya, memang kita nampak ia satu kesilapan individu daripada Irfan tetapi sebagai jurulatih memberitahu dia ia kesilapan yang boleh diperbaiki.
“Kami perlu yakin dengan Irfan, selain dia sudah bersama pasukan di pentas antarabangsa dan saya rasa dia sendiri sedar dengan kesilapan itu dan dia akan diberikan peluang jika pasukan memerlukannya,” katanya dalam sidang akhbar secara maya, semalam.
Malaysia bakal turun berdepan Emiriah Arab Bersatu (UAE) pada 4 Jun ini bagi baki aksi kumpulan G kelayakan Piala Dunia 2022/Piala Asia 2023 sebelum bertemu Vietnam (12 Jun) dan Thailand (16 Jun).
Selepas dua aksi persahabatan menentang Kuwait dan Bahrain menyaksikan enam gol dibolosi skuad negara dan hanya menjaringkan satu gol berbanding UAE yang melepaskan satu gol serta meledak 11 gol.
Statistik itu menunjukkan barisan skuad kendalian Bert van Marwijk berada di tahap terbaik dan memiliki jentera serangan yang cukup berbahaya.
“Dari segi statistik perlawanan pertahanan kita longgar terutama di bahagian kanan dan ia perlu cepat diperbaiki.
“UAE telah menang dengan jaringan besar ke atas India 6-0 dan Jordan 5-1. Itu menunjukkan mereka berada di tahap terbaik dan memiliki jentera serangan berbahaya terutama Ali (Mabkhout),” ujarnya.
Sementara itu, Cheng Hoe meluahkan rasa lega kerana semua pemainnya bebas daripada kecederaan dan hanya keletihan selepas sekian lama tidak bermain di pentas antarabangsa.
"
UAE ‘panik’, lebih tertekan jumpa Harimau Malaya;"
PETALING JAYA: Tonggak Harimau Malaya, Brendan Gan percaya, status pasukan pilihan yang dimiliki Emiriah Arab Bersatu (UAE) meletakkan mereka dalam keadaan tertekan untuk bertemu negara dalam aksi pembukaan Kelayakan Piala Dunia 2022/ Piala Asia 2023, 4 Jun ini.
Aksi melawan Harimau Malaya ketika tewas 1-2 kepada UAE di Stadium Nasional Bukit Jalil, 10 September 2019 masih menjadi igauan buat skuad kendalian Bert van Marwijk.
Brendan berkata, skuad negara mampu memberi saingan kepada pasukan ‘Pak Arab’ itu sekiranya dapat mengulangi persembahan bertenaga apatah lagi UAE berada dalam keadaan tertekan.
“Pada aksi terakhir, kami mendominasi dan agresif mengasak mereka. Saya fikir kami tiada tekanan dan UAE yang lebih tertekan selepas mereka memecat beberapa jurulatih selain menggunakan pemain naturalisasi.
“Mereka yang panik ketika ini kerana melihat kualiti Harimau Malaya. Saya percaya pada kemampuan pasukan ini dan kalau kita sentiasa bersatu dan fokus, kita boleh tewaskan mana mana pasukan,” katanya dalam akhbar secara maya semalam.

Mengakui kecewa tidak dapat turun bermain menentang UAE kerana digantung satu perlawanan, Brendan tetap mahu memainkan peranan di luar padang dengan memberi motivasi kepada pasukan kebangsaan.
“Saya kecewa kerana tidak dapat bermain tetapi kita ada pemain yang hebat dalam pasukan. Walaupun tanpa saya, kualiti pasukan tidak akan menurun.
“Jadi saya akan memberi sokongan kepada pemain dari segi komunikasi dan kepemimpinan yang saya ada dalam skuad.
“Saya akan membantu sedaya upaya ketika sesi latihan dan memberikan sokongan yang diperlukan oleh pemain. Selepas aksi UAE, kita akan teruskan persiapan bagi dua lagi aksi dan ketika itu, saya akan memberikan 100 peratus untuk merebut tempat dalam kesebelasan utama,” jelasnya.
"
Ziyad berkorban demi negara;"
PETALING JAYA: Atlet para negara, Muhammad Ziyad Zolkefli mengambil keputusan meninggalkan keluarga demi menjalani latihan secara kuarantin di Majlis Sukan Negara (MSN) dalam misi memburu pingat emas di Sukan Paralimpik Tokyo 2020.
Selain tidak dibenarkan keluar dari MSN, dia juga kembali menyambung latihan seawal hari raya kedua kerana mahu melakukan persiapan rapi ekoran temasya sukan terulung itu akan bermula kurang tiga bulan lagi.
“Tahun ini saya berjuang untuk satu pingat emas, tidak mengapa, saya korbankan raya saya bersama keluarga.
“Memang tidak dinafikan perasaan rindu dan sedih itu kerana semua sedia maklum bahawa raya itu satu hari yang menggembirakan tapi tak mengapa, situasi macam ini pun bukan selalu (kuarantin).
“Bagi saya tiada masalah sebab bukan selalu dapat merasai perasaan macam ini, jadi ada benda nak bercerita nanti dengan orang lain,” katanya yang beraksi dalam acara lontar peluru.
Muhammad Ziyad merupakan pemegang dunia para dengan balingan sejauh 17.29m ketika Kejohanan Para Dunia di London pada 2017, mengatasi rekod 16.84m ketika memenangi pingat emas di Sukan Paralimpik Rio 2016.
Bagaimanapun, rekod kebangsaan kekal milik bekas atlet negara, Adi Alifuddin Hussin yang melakukan lontaran 17.54 m pada Sukan SEA Palembang 2011.
Kapsyen
Muhammad Ziyad terpaksa meninggalkan keluarganya demi meneruskan misi memburu pingat emas di Sukan Paralimpik Tokyo 2020.
"
Geran khas mampu kurangkan beban operator sukan;"
PETALING JAYA: Pemberian bantuan berbentuk geran yang akan diumumkan kerajaan tidak lama lagi mampu mengurangkan bebanan yang ditanggung penggiat sektor sukan semasa Perintah Kawalan Pergerakan (PKP3.0) esok.
Meskipun perincian mengenainya belum diumumkan, namun usaha yang sedang dilakukan Kementerian Belia dan Sukan (KBS) bersama Kementerian Kewangan itu dilihat akan memberi impak positif kepada mereka yang terkesan.
Bekas pemain No.1 dunia yang juga pemilik kelab badminton RHBC, Roslin Hashim mengakui, bantuan berbentuk geran seperti itu adalah sangat baik khususnya kepada operator sukan seperti dirinya yang kehilangan punca pendapatan sepanjang PKP.
Katanya, semasa PKP 1.0 sebelum ini, KBS juga menyediakan bantuan kepada operator seperti dirinya tetapi dia tidak berjaya mendapatkannya kerana terlewat membuat permohonan.
“Saya tahu, KBS ada sediakan pelbagai bantuan sejak PKP1.0 tetapi tidak ramai yang tahu mengenainya. Apa pun bagi saya bantuan macam geran ini sangat elok terutama buat golongan yang terkesan seperti kami,” katanya kepada Utusan Malaysia semalam.
Sementara itu, pengusaha Akademi Badminton IszzBrothers, Iskandar Zulkarnain Zainuddin berharap kerajaan akan menyediakan bantuan seperti itu buat pengusaha baharu sepertinya terutama dalam situasi PKP 3.0.
“Kelab kami ini masih baharu, tidak sampai setahun lagi sebelum ni terpaksa tutup sekejap untuk PKP 1.0 dan 2.0, jadi memang susah.
“Seandainya ada bantuan, memang kami akan cuba mohon untuk memastikan kelab ini terus berjalan,” katanya.
"
Copa America di Argentina digantung;"
ASUNCION: Penganjuran kejohanan bola sepak Copa America di Argentina digantung ‘selepas melihat keadaan terkini’ Covid-19, umum kata CONMEBOL hari ini.
Badan induk bola sepak Amerika Selatan itu yang menggugurkan Colombia sebagai tuan rumah bersama minggu lalu kerana ketidaktentuan pandemik berkata, mereka sedang memikirkan tawaran lain untuk meneruskan kejohanan.
“CONMEBOL ingin memaklumkan, selepas melihat keadaan terkini, kami mengambil keputusan untuk menggantung penganjuran Copa America di Argentina.
“CONMEBOL sedang menilai tawaran negara lain yang menunjukkan minat menganjurkan kejohanan peringkat benua itu,” katanya dalam satu kenyataan di Twitter.
Dalam satu kaji selidih yang diadakan di Argentina pada Jumaat lalu, 70 peratus responden menentang negara itu menganjurkan kejohanan bola sepak Amerika Selatan tersebut kerana sedang berdepan fasa terburuk pandemik Covid-19.
Kurang dua minggu sebelum Copa America dijadualkan bermula, Argentina sedang menjalani perintah berkurung sembilan hari dan mencatat rekod peningkatan harian kes berkenaan. – AFP
"
The Cops naik taraf fasiliti;"
KUALA LUMPUR : Kelab Bola Sepak Polis Diraja Malaysia (PDRM) FC mula mempamerkan perubahan daripada segi pentadbiran dan fasiliti pasukan dengan melakukan beberapa perubahan dalam usaha menaikkan semangat Sang Saka Biru dalam kalangan pemain mahupun kejurulatihan.
Walaupun dianggap perubahan dalam skala yang kecil namun usaha murni dan kesungguhan dilakukan The Cops seharusnya menjadi contoh kepada beberapa pasukan Liga Perdana.
Terbaharu bagi memenuhi kehendak profesional melalui penswastaan pasukan yang diperkenalkan Persatuan Bolasepak Malaysia (FAM), PDRM telah menaiktaraf fasiliti di Pusat Latihan Polis (Pulapol) Kuala Lumpur.
BILIK mesyuarat skuad Sang Saka Biru.Antara fasiliti yang telah dinaiktaraf adalah satu blok bangunan yang merangkumi ruang pejabat, bilik jurulatih dan ruang mesyuarat, kedai cenderamata, bilik persalinan dan tandas pemain serta bilik lounge.
Selain itu, PDRM FC mempunyai dua padang latihan dan akan dinaiktaraf dari semasa ke semasa. Usaha menaiktaraf ini merupakan salah satu misi dan visi yang jelas oleh pemilik dan disokong oleh pengurusan yang profesional.
Beberapa perubahan ini, bagi memastikan persiapan PDRM FC berjalan lancar juga merupakan satu tonik tambahan buat pasukan untuk bergerak lebih maju.

"
‘Ini sebabnya saya tinggalkan Real Madrid’;"
MADRID: Zinedine Zidane mendedahkan dia meletak jawatan sebagai pengurus Real Madrid minggu lalu kerana berasakan gergasi bola sepak Sepanyol itu tidak lagi meyakini dirinya.
Legenda bola sepak Perancis dan Real itu membuat pengakuan tersebut dalam satu surat terbuka yang ditujukan kepada peminat hari ini.
“Saya pergi (tinggalkan kelab) kerana saya merasakan kelab tidak lagi percayakan saya dan tidak menawarkan sokongan untuk saya membina sesuatu dalam jangka sederhana mahupun panjang.
“Saya lahir sebagai juara dan saya berada di sini untuk memenangi piala, namun apa yang lebih penting daripada ini adalah terdapat manusia, emosi mereka, kehidupan dan saya merasakan perkara ini tidak dihargai.
“Mereka gagal memahami bahawa semua perkara ini turut mambantu mengekalkan dinamik kelab hebat ini. Sampai satu tahap, saya malah ditegur kerana perkara itu.
“Semua yang saya bina setiap hari, apa yang saya berikan demi hubungan dengan pemain…sudah dilupakan. Saya pergi tetapi saya tidak melompat dari kapal dan saya tidak penat dengan bidang kejurulatihan,” tulisnya dalam surat yang disiarkan oleh akhbar sukan harian, AS.
Buat kali pertama dalam tempoh 11 tahun, Real menutup musim ini tanpa sebarang trofi, keputusan yang sukar diterima oleh kelab gergasi yang sudah merangkul 13 kejuaraan Eropah dan 34 gelaran La Liga.
Memasuki musim 2020/2021 sebagai juara bertahan, skuad Los Blancos bagaimanapun menutup kempen selaku naib juara di belakang jiran mereka, Atletico Madrid, selain tewas kepada Chelsea pada separuh akhir Liga Juara-Juara.
Lebih memburukkan keadaan, tiada seorangpun pemain Real disenaraikan dalam skuad Sepanyol ke Kejohanan Eropah (Euro) terpaksa ketua pasukan paling berpengaruh, Sergio Ramos. – AGENSI
"
‘Sudah 15 tahun saya berkerja keras untuk detik ini’;"
PORTO: Kai Havertz berkata, sudah 15 tahun dia bekerja keras untuk menantikan detik menjulang kejuaraan Eropah selepas jaringan tunggalnya membantu Chelsea menumpaskan Manchester City 1-0 dalam perlawanan akhir hari ini.
Havertz, 21, meledak gol kemenangan pada minit ke-42 iaitu jaringan pertamanya buat Blues dalam kempen Liga Juara-Juara, sekali gus menghadiahkan trofi Eropah kedua buat kelab London itu, sembilan tahun selepas mengalahkan Bayern Munich.
“Saya hilang kata-kata, sudah terlalu lama saya menunggu. Saya bekerja keras selama 15 tahun untuk menantikan detik ini, saya benar-benar teruja,” kata penyerang Jerman itu kepada BT Sport.
Kapten Blues, Cesar Azpilicueta memuji aksi cemerlang bintang muda berusia 21 tahun itu yang beraksi tanpa rasa gugup biarpun menjejakkan kaki di pentas akhir Eropah buat kali pertama.
“Mentaliti Havertz sangat hebat, dia bakal menjadi bintang besar. Lariannya sangat hebat, dia berhak muncul wira pasukan.
“Saya datang ke sini selepas kami menjuarai Liga Juara-Juara pada 2012. Berjaya mengulangi pencapaian sembilan tahun lalu sesuatu yang menakjubkan.
“Seluruh keluarga saya turut berada di sini hari ini. Ia detik yang amat istimewa,” katanya.
KAI Havertz melakukan larian deras sebelum menewaskan penjaga gol lawan, Ederson untuk meledak gol kemenangan Chelsea. – AFPBintang tengah Perancis, N’Golo Kante dinobat sebagai pemain terbaik perlawanan akhir selepas mempamer aksi ‘tidak kenal penat’ dan merencanakan gerakan-gerakan bahaya Blues.
“Amat menakjubkan. Keputusan ini memerlukan kerja keras dan selepas mengharungi musim sukar, ia berakhir dengan kejayaan hasil kerjasama seluruh pasukan.
“Kami pernah menderita, kami berjuang hingga ke akhirnya dan kami dihadiahkan dengan kemenangan,” kata Kante kepada RMC Sport.
Pemain berusia 30 tahun itu juga memuji impak yang dibawah masuk Thomas Tuchel sejak mengambil alih Chelsea daripada Frank Lampard, Januari lalu.
Selain muncul juara Eropah, Blues turut menutup kempen Liga Perdana Inggeris di tangga keempat dan muncul naib juara Piala FA biarpun berada dalam keadaan terumbang ambil pada awal tahun.
“Kehadiran jurulatih baharu merubah segalanya. Dia melakukan perubahan taktik dan memerlukan usaha keras kami untuk menerapkan pedekatannya,” kata Kante. – AGENSI
"
Pasukan Liga M boleh berlatih secara berpusat;"
PETALING JAYA: Pasukan Liga Malaysia (Liga M) boleh meneruskan latihan, namun secara ‘camp-based training’ atau berpusat sepanjang tempoh pelaksanaan Perintah Kawalan Pergerakan (PKP) yang bermula esok hingga 14 Jun.
Ketua Pegawai Eksekutif Liga Bola Sepak Malaysia (MFL), Datuk Ab. Ghani Hassan berkata, hanya latihan berpusat dibenarkan bagi fasa pertama PKP, manakala aktiviti lain seperti perlawanan persahabatan atau rentas daerah dan negeri tidak dibenarkan.
Katanya, MFL berterima kasih di atas keperihatinan pihak Majlis Keselamatan Negara (MKN), Kementerian Kesihatan (KKM) dan Kementerian Belia dan Sukan (KBS) untuk memberi kelulusan kepada pasukan Liga M meneruskan latihan ketika sekatan pergerakan penuh fasa pertama.
“Ia pasti banyak membantu pasukan khususnya JDT (Johor Darul Ta’zim) yang akan mengharungi Liga Juara-Juara Asia (ACL) bermula 21 Jun, manakala KDA FC dan Terengganu (Piala AFC) pada 22 Jun.
“Sehubungan itu, MFL menggesa semua pasukan memberi kerjasama yang baik agar mematuhi SOP yang dikuatkuasakan serta memberi kerjasama kepada agensi kerajaan dan komisioner perlawanan dilantik yang ditugaskan untuk memantau pelaksanaan SOP (prosedur operasi standard) di peringkat pasukan.
“Sebarang kecuaian atau pelanggaran SOP akan mengakibatkan pasukan boleh dikenakan tindakan oleh MFL atau kerajaan di bawah Akta 342 (Akta Pencegahan Dan Pengawalan Penyakit Berjangkit 1988),” katanya dalam satu kenyataan hari ini.
Setakat ini, empat pasukan Liga Super iaitu JDT, Kedah, Terengganu dan UiTM FC serta dua kelab Liga Perdana, Terengganu II serta PDRM FC sudah mendapat kelulusan MFL untuk mengadakan latihan camp-based training.
"
Cools kuatkan benteng Harimau Malaya;"
PETALING JAYA: Teka-teki mengenai kehadiran pemain ke-26 Harimau Malaysia akhir terjawab selepas pemain kacukan Malaysia-Belgium, Dion Cools diperkenalkan oleh Presiden Persatuan Bolasepak Malaysia (FAM), Datuk Hamidin Mohd. Amin hari ini.
Kehadiran pemain berusia 25 tahun yang beraksi dalam Superliga Denmark bersama FC Midtylland adalah untuk menguatkan benteng skuad kebangsaan sepanjang kelayakan Piala Dunia 2022/Piala Asia 2023 di Emiriah Arab Bersatu (UAE).
Cools antara pemain Asia yang merasai pentas Liga Juara-Juara musim ini dan berdepan beberapa kelab terkemuka Asia seperti Liverpool, Ajax Amsterdam dan Atalanta.
Pengumuman kehadiran tonggak pertahanan kacukan Belgium-Malaysia itu dibuat oleh Hamidin  menerusi media sosial FAM hari ini.
“Alhamdulillah, pemain berdarah campuran Malaysia-Belgium, Dion Cools sudah bersama pasukan di Dubai, UAE, hari ini dan secara rasmi sah diumum sebagai pemain ke-26 dalam skuad Harimau Malaya.
“Ini berikutan selepas segala proses dokumentasi di peringkat Fifadan AFC, terutamanya berhubung status kelayakannya, pendaftaran dan lain-lain sudah selesai.
“Dengan kehadirannya, ia akan dapat memberi nilai tambah serta memperkasakan lagi pasukan Harimau Malaya.
“Harapan saya kepada seluruh rakyat Malaysia terutamanya penyokong setia Harimau Malaya, doakan pasukan kita ini untuk beroleh kejayaan. Amin,” kata Hamidin.
DION Cools mengawal penyerang Liverpool, Mohamed Salah ketika beraksi dalam Liga Juara-Juara.Cools dilihat mampu mengukuhkan pertahanan negara sama ada di bahagian kanan atau tengah untuk digandingkan dengan kapten, Aidil Zafuan Abdul Radzak.
Antara kelemahan terbesar pasukan negara adalah pertahanan rapuh apabila Malaysia dibolosi enam gol dalam dua aksi persahabatan ketika menentang Kuwait dan Bahrain.
Harimau Malaya tewas 1-4 dan 0-2 kepada Kuwait serta Bahrain. Skuad negara dijadual mengharungi kempen kelayakan bermula bertemu UAE sebelum turun menentang Vietnam dan Thailand, dengan masing-masing berlangsung awal pagi Jumaat ini, 12 Jun dan 16 Jun pada jam 12.30 pagi waktu Malaysia.
Sementara itu, Setiausaha Agung FAM, Stuart Ramalingam berkata, proses penukaran status pasukan Cools dari Belgium ke Malaysia sebenarnya sudah berjalan lama selepas pemain itu sendiri menyatakan minat dan bersetuju memilih Malaysia sebagai negara ingin diwakilinya di peringkat senior.
Jelasnya, biarpun mewakili Belgium bagi skuad B-18, B-19 dan B-21 negara berkenaan, Cools masih layak menyarung jersi Harimau Malaya namun perlu mendapatkan kelulusan Jawatankuasa Status Pemain FIFA dengan syarat tidak pernah beraksi bersama skuad senior kebangsaan Belgium.
"
Osaka tarik diri Terbuka Perancis;"
PARIS: Pemilik empat kejuaraan Grand Slam, Naomi Osaka menarik diri daripada kejohanan tenis Terbuka Perancis hari ini susulan kontroversi enggan bercakap kepada media.
Pemain No. 2 dunia dari Jepun itu mengumumkan perkara tersebut menerusi Twitter sambil menjelaskan dia mengalami ‘tekanan berpanjangan’ sejak menjuarai Grand Slam pertamanya di Terbuka Amerika Syarikat (AS) 2018.
“Saya tidak pernah mahu menjadi pencetus masalah dan saya terima tindakan saya ini mungkin tidak sesuai tetapi mesej saya adalah jelas.
“Saya berdepan tekanan berpanjangan sejak menjuarai Terbuka AS 2018 dan benar-benar bergelut mengatasinya,” katanya dalam kenyataan teresebut.
Pada Ahad lalu, Lembaga Grand Slam mendenda pemain berusia 23 tahun itu AS$15,000 (RM62,000) kerana tidak memasuki sidang akhbar selepas memenangi pusingan pembukaan ke atas Patricia Maria Tig dari Romania.
Pihak Grand Slam pada hari turut memberi amaran kepada Osaka, dia boleh disingkirkan bukan saja daripada Terbuka Perancis, malah semua kejohanan Grand Slam jika berterusan memboikot media.
Minggu lalu, Osaka mengumumkan tidak akan menyertai sebarang sidang akhbar sepanjang Terbuka Perancis dengan memberi alasan ‘demi kesihatan mental’.
“Apabila tiba masa sesuai saya akan bekerjasama dengan Jelajah bagi membincangkan kaedah lebih baik kepada pemain, media dan penyokong,” katanya.
"
Bahrain beri khabar gembira buat bola sepak wanita, futsal Malaysia;"
PETALING JAYA: Perlawanan persahabatan Harimau Malaya menentang Bahrain membuka lembaran baharu kerjasama Persatuan Bolasepak Malaysia (FAM) dan Persatuan Bolasepak Bahrain (BFA).
Badan induk bola sepak Bahrain juga turut berbesar hati menawarkan kemudahan untuk pasukan wanita dan futsal kebangsaan mengadakan kem latihan di Bahrain.
Berita gembira ini dikongsikan FAM selepas pertemuan diantara Presiden FAM, Datuk Hamidin Mohd Amin dengan Presiden BFA, Sheikh Ali Khalifa Ahmed Al Khalifa dalam satu perjumpaan di pejabatnya di Riffa, Bahrain.
Hamidin yang juga Ahli Jawatankuasa Eksekutif Konfederasi Bolasepak Asia (AFC) telah menerima jemputan daripada Sheikh Ali Khalifa yang turut disertai Naib Presiden BFA, Ali Ahmed Al Buainain dan Setiausaha Agung BFA, Ebrahim Saad Al Buainain serta Timbalan Presiden FAM, Datuk Mohd Yusoff Mahadi.
Antara perkara yang dibincangkan ialah mengenai isu semasa bola sepak dalam keadaan pandemik Covid-19, kerjasama di antara kedua-dua persatuan dari aspek pembangunan dan pentadbiran.
FAM turut mengucapkan terima kasih kepada BFA kerana membantu dalam penyediaan venue latihan dan penginapan pasukan sepanjang hampir seminggu skuad Harimau Malaya berlatih di Bahrain.
"
Aguero yakin Messi kekal di Barcelona;"
BARCELONA: Sergio Aguero menjangkakan Lionel Messi akan kekal bersama Barcelona selepas dia menyertai kelab Catalan itu menerusi perpindahan percuma hari ini.
Aguero, 32, menandatangani perjanjian dua tahun bersama Barcelona selepas kontraknya bersama Manchester City, kelab yang dinaungi sejak sedekad lalu tamat bulan ini.
Kontrak Messi di Barcelona juga akan tamat bulan depan dan sehingga kini masa depannya masih menimbulkan tanda tanya kerana dia pernah menyatakan hasrat untuk meninggalkan kelab, Ogos lalu.
Bagaimanapun kehadiran Aguero, rakan baiknya dalam skuad kebangsaan Argentina diyakini mampu mengekalkan penyerang terbaik dunia itu di Camp Nou musim depan.
LIONEL Messi (kiri) dan Sergio Aguero ketika membantu Argentina merangkul pingat emas dalam Sukan Olimpik 2008 di Beijing. “Kami berharap dapat bermain bersama, itu sudah tentu tetapi apa yang berlaku dengan Leo adalah keputusan yang akan diambilnya bersama kelab.
“Sekiranya dia kekal di sini, yang mana percaya itu keputusan yang bakal diambil, kami akan memberi yang terbaik untuk kelab mencapai perkara besar,” kata Aguero kepada wartawan ketika ditanya apakah kedatangannya adalah petunjuk bahawa Messi telah memutuskan untuk kekal kelab itu.
Aguero dan Messi adalah pemain seangkatan di Argentina. Kedua-duanya bergandingan membantu negara itu merangkul Piala Dunia Bawah 20 tahun pada 2005 dan  meraih pingat emas Sukan Olimpik 2008. Sejak itu hubungan mereka sangat rapat.
“Saya bercakap dengan (Messi) setiap hari tetapi saya tidak dapat beritahu (butiran percakapan).
“Mesej terakhir adalah dia mengucapkan tahniah kepada saya kerana menandatangani kontrak bersama Barcelona,” katanya. – AGENSI
"
‘Mereka akan bantu Malaysia’;"
PETALING JAYA: Biarpun ba­nyak mata tertumpu kepada tiga ‘import’ Harimau Malaya dan tidak gembira dengan prestasi mereka selepas dua aksi persahabatan, namun Tan Cheng Hoe yakin semua pemain naturalisasi tersebut mampu membawa impak.
Aksi Mohamadou Sumareh, Liridon Krasniqi dan Guilherme De Paula pada pertemuan menentang Kuwait serta Bahrain gagal memberi impak seperti diharapkan. Malaysia tewas 1-4 dan 0-2 dalam kedua-dua perlawanan itu.
Begitupun Cheng Hoe yakin, Sumareh, Liridon dan De Paula akan memperkuatkan skuad negara apabila mengharungi tiga baki perlawanan Kumpulan G, kelayakan Piala Dunia 2022/Piala Asia 2023 yang bermula di Dubai, Jumaat ini.
Guilherme De Paula berusaha keras untuk menyesuaikan diri dengan pemain tempatan dalam skuad Harimau Malaya. “Sumareh sudah biasa de­ngan pasukan kebangsaan tapi ia tidak mudah buat Liridon dan De Paula untuk menyesuaikan diri serta mencari keserasian bersama pemain lain.
“Begitupun kedua-dua pemain itu berusaha keras dalam setiap perlawanan dan latihan. Mereka memberi komitmen 100 peratus sebagai satu pasukan.
“Saya rasa ketiga-tiga pemain akan memberi sumbangan terbaik untuk skuad kali ini,” katanya.
De Paula, 34, membuktikan dia mampu memberi impak apabila meledak gol dalam penampilan sulung buat Harimau Malaya ketika berdepan Kuwait, namun tidak diturun­kan dalam perlawanan persahabatan menentang Bahrain, Jumaat lalu kerana belum memenuhi syarat badan bola sepak dunia, FIFA.
Liridon, 29, menunjukkan ­prestasi memberangsangkan ketika digandingkan bersama Nor Azam Azih dan Syamer Kutty Abba berdepan Bahrain, namun keserasiannya bersama pemain lain masih kurang dan perlu ­ditingkatkan secepat mungkin.
Skuad Harimau Malaya akan berdepan Emiriah Arab Bersatu (UAE), Jumaat ini sebelum menentang pendahulu kumpulan, Vietnam pada 12 Jun, diikuti Thailand 16 Jun.
"
Hafizh bersemangat buru mata di Catalunya;"
PETALING JAYA: Selepas me­ngutip mata dalam dua perlumbaan berturut-turut, Hafizh Syahrin Abdullah berada pada momentum terbaik untuk memulihkan kariernya dan ber­azam terus memburu mata apabila saingan MotoGP dunia bersambung di Sepanyol, hujung minggu ini.
Dalam Grand Prix (GP) Itali kelmarin, pelumba Moto2 negara itu mempamer aksi menakjubkan apabila menamatkan saingan di tangga kesembilan selepas bermula dari petak ke-20.
Kejayaan itu membolehkan pelumba NTS RW Racing GP tersebut mengutip tujuh mata, pencapaian terbaiknya musim ini selepas meraih satu mata di Le Mans, dua minggu lalu.
Begitupun, seperti rakan-rakan seperjua­ngan yang lain, Hafizh terkesan dengan kematian pelumba remaja Switzerland, Jason Dupasquier yang terlibat dalam kemalangan pada sesi kelayakan Moto3, Sabtu lalu.
“Penamat 10 teratas membuatkan saya gembira tapi pemergian Jason sangat menyedihkan kerana kami keluarga besar dalam kejuaraan MotoGP dunia. Saya dedikasikan kejayaan ini buatnya,” kata Hafizh yang dipetik dalam laman web rasmi NTS RW Racing GP.
HAFIZH SYAHRIN ABDULLAH. – IHSAN Official Fan Club Hafizh Syahrin 55 pescaoBos pasukan, Jarno Janssen percaya, prestasi Hafizh di Mugello mampu menjadi batu lonjakan untuk melakar persembahan lebih baik dalam perlumbaan akan datang.
“Terutama apabila anda meng­anggap kami akan berdepan masalah disebabkan jurang kelajuan dengan jentera lain.
“Kami sangat positif untuk menghadapi GP Catalunya (Sepanyol) dan berlepas dengan semangat tinggi,” kata Janssen.
Pencapaian itu membuktikan Hafizh kian serasi dengan jentera NTS selepas mengharungi enam perlumbaan setakat ini.
Begitupun pelumba negara itu sepatutnya mampu meraih kedudukan kelapan namun di­pintas saat akhir di laluan lurus oleh Cameron Beaubier.
“Saya cuba lawan di ‘breaking’ dan selekoh. Di pusingan akhir saya cuba menjarakkan kedudukan tapi bila laluan lurus agak sukar kerana jentera saya masih kekurangan aerodinamik atau kelajuan,” katanya.
"
Dah belanja besar, moga Liga M tak tangguh;"
KUANTAN: Selepas berbelanja besar dalam jendela perpindahan kedua, Sri Pahang mula mencongak keputusan lebih baik apabila Liga Super bersambung bulan depan.
Sri Pahang membawa masuk lima pemain baharu yang pastinya menyusutkan kantung pasukan, namun itulah harga yang perlu dibayar untuk membawa Tok Gajah jauh dari zon penyingkiran.
Begitupun dengan segala perancangan dan belanja yang telah dikeluarkan, mereka amat berharap Liga Malaysia (Liga M) tidak ditangguhkan lagi gara-gara kes Covid-19 yang terus menunjukkan peningkatan di negara ini.
“Selepas tamat pendaftaran kedua hari ini (semalam), Pahang membuat penyusunan semula pasukan dengan membawa masuk lima pemain baharu,” kata Ketua Pegawai Eksekutif Sri Pahang, Datuk Mohammed Suffian Awang kepada Utusan Malaysia semalam.
Sri Pahang berbelanja besar mendapatkan pemain import baharu, Aung Kuang Mann, Kenny Athiu, Manual Hildago, Abu Bakar Yakubu dan pertahanan dari kelab Nongbua FC, Thailand, Nick Swirad.
Dalam masa yang sama, mereka masih terikat dengan kontrak dan terus membayar gaji bekas jurulatih, Thomas Dolley, penolong jurulatih, Cristopher Gamel dan pemain import dari Ukraine, Yohven Brokasvili dan Pedro Henrique.
“Diharapkan Liga Super dapat berjalan mengikut jadual dan tidak ditangguhkan kerana pandemik Covid-19 sebab Pahang sudah benar-benar bersedia untuk kembali bersaing,” katanya.
Kata Suffian, jika ditangguhkan, gaji pemain tetap perlu dibayar sekali gus menambah beban kewangan mereka yang telah berbelanja besar demi membawa masuk lima pemain baharu.
Selepas mengharungi 13 perlawanan musim ini, Tok Gajah menghuni tangga kesembilan, hanya satu mata dipisahkan dari zon penyingkiran.
"
Permulaan era pasangan ‘Patatimo’;"
PETALING JAYA: Beregu muda lelaki negara, Wan Arif Wan Junaidi-Mohd. Haikal Nazri menyifatkan kejayaan menjuarai kejohanan badminton Terbuka Austria kelmarin sebagai satu permulaan buat mereka selepas memasuki alam senior.
Pasangan yang dikenali dengan julukan ‘Patatimo’ kerana berasal dari Terengganu dan Kelantan mencipta sensasi apabila mengejutkan pilihan kelima kejohanan dari Perancis, Lucas Corvee-Ronan Labar 21-17, 21-15.
Wan Arif memberitahu, kejayaan itu sangat bermakna menjelang sambutan hari ­lahirnya ke-19 pada 6 Jun ini.
“Kami banyak belajar daripada kekalahan suku akhir di Slovenia minggu lalu. Di sini kami dapat meningkatkan kekuatan, selain bola kami tidak mudah dimatikan. Ini permulaan untuk saya dan Haikal,” katanya.
Sementara itu, Haikal berkata, perubahan taktikal pada set kedua memberi kesan positif kepada mereka dalam meraih kejuaraan sulung.
“Dalam aksi final, tumpuan kami adalah untuk mengurangkan kesilapan mudah dan tidak mahu memberi mata senang kepada lawan kami,” katanya.
Sementara itu, beregu campuran negara, Choong Hon Jian-Toh Ee Wei berjaya merangkul kejuaraan kedua berturut-turut dalam tempoh dua minggu selepas menewaskan pilihan utama kejohanan dari Perancis, William Villeger-Sharone Bauer 16-21, 21-9, 21-19.
"
Perak bawa masuk 9 pemain baharu;"
IPOH: Perak FC menyenaraikan sembilan pemain baharu bagi meneruskan perjuangan Bos Gaurus dalam baki saingan Liga Super yang akan bersambung bulan depan.
Pengurus pasukan, Ishsam Shahruddin berkata, nama pemain berkenaan telah didaftarkan dan sedang menanti kelulusan Liga Bola Sepak Malaysia (MFL).
“Perak FC sedar kebimbangan semua peminat serta penyokong ekoran penghijrahan enam tonggak pasukan ke beberapa kelab lain.
“Justeru Perak FC tidak melengahkan masa dan telah bertungkus lumus bagi mendapatkan pemain-pemain baharu demi keseimbangan dan kesinambungan kekuatan pemain sedia ada,” katanya dalam satu kenyataan akhbar hari ini.
Katanya, yang patah akan tumbuh dan yang hilang berganti walaupun mungkin tidak sama nilaian mereka .
Isu kewangan sebelum ini menyebabkan Perak hilang enam tonggak diketuai ketua pasukan, Shahrul Saad dan Guilherme de Paula yang berhijrah ke Johor Darul Ta’zim (JDT).
Gandingan J. Partiban dan Kenny Pallraj memilih Kuala Lumpur City sebagai destinasi baharu, manakala bek kiri, Nazirul Naim Che Hashim menyertai Sabah.
Pertahanan Singapura, Shakir Hamzah menjadi pemain terbaharu meninggalkan Perak apabila menerima tawaran kelab negara kelahirannya, Lion City Sailors.
ENAM pemain yang meninggalkan Perak.Kata Ishsam, berdasarkan nama-nama pemain baharu, ia isyarat  jelas terhadap keseriusan keseriusan Perak untuk terus kekal kompetitif selain tidak mahu menghampakan semua peminat bola sepak negeri Perak.
Selain itu, rombakan ke atas skuad semasa jendela perpindahan kedua ini merupakan kelangsungan penstrukturan semula pengurusan dan pentadbiran yang telah bermula sejak bulan Februari dan akan berterusan untuk pasukan terus kekal berdaya saing.
Menurut Ishsam, melalui langkah-langkah penstrukturan semula ini juga Perak FC berjaya melakukan penjimatan kos sekitar setengah juta ringgit.
“Ini amat penting bagi membantu pasukan mengatasi krisis kewangan untuk jangka masa pendek dan panjang,” katanya.
Dalam pada itu, Perak FC mengucapkan terima kasih kepada semua enam pemain yang telah meninggalkan pasukan di atas khidmat yang telah dicurahkan selama ini.
“Perak FC berharap agar para penyokong dapat terus bersabar dan meletakkan kepercayaan penuh kepada pihak pengurusan untuk melaksanakan proses dan peralihan ini,” katanya.
 
"
Guardiola kalah dengan taktikal Tuchel;"
PORTO: Pep Guardiola mengakui, dia terpaksa melakukan perubahan ‘berani’ disebabkan oleh sistem Thomas Tuchel yang rumit.
Guardiola mengejutkan peminat apabila tidak menyenaraikan Fernandinho dan Rodri dalam kesebelasan utama, manakala Kevin de Bruyne mengetuai rangkaian serangan bersama Raheem Sterling serta Riyad Mahrez.
Kata Guardiola, taktikal Tuchel sukar dibaca dan dia perlu melakukan taktikal yang tidak dijangka, namun strategi tersebut gagal membantu pasukannya menjulang kejuaraan Liga Juara-Juara buat kali pertama selepas tumpas 0-1.
PEP Guardiola tewas dalam pertarungan taktikal dengan Thomas Tuchel.“Kami perlu melakukan perubahan untuk menang. Kami kena menyerang, kemudian bertahan dan menyerang semula.
“Semua pemain perlu beraksi di semua posisi. Strategi ini amat menjadi di awal permainan tapi tidak berakhir dengan kemenangan.
“Mereka (Chelsea) bermain dengan satu sistem, lima di belakang. Jadi, kami kena meletakkan pemain spesifik untuk berada di sesuatu kawasan. Strategi kami dibuat berdasarkan taktikal Chelsea,” kata Guardiola.
Guardiola menurunkan Sterling biarpun pemain sayap England itu jarang beraksi dalam kesebelasan utama sejak beberapa minggu dan kehadirannya kurang membawa impak.
Dua penyerang, Sergio Aguero dan Gabriel Jesus turut ditinggalkan di bangku simpanan. Jurulatih dari Sepanyol itu sebaliknya menurunkan Bernardo Silva untuk menambah kreativiti di tengah padang.
Memilih Sterling di sayap kiri memaksa dia mengeluarkan Phil Foden dari posisi asalnya yang amat efektif selama ini.
PEP Guardiola memberi arahan kepada Raheem Sterling ketika menentang Chelsea di Porto. – AFPKeputusan meletakkan De Bruyne, pemain yang selama ini cemerlang di bahagian tengah sebagai penyerang turut tidak menjadi. Bintang Belgium itu seperti keliru dengan peranan yang sepatutnya dimainkan.
Skuad Citizens terdesak untuk menukar corak permainan selepas kalah dalam dua pertemuan terakhir menentang Blues. Mereka tumpas 0-1 dalam separuh akhir Piala FA pada 18 April, diikuti kekalahan 1-2 dalam aksi Liga Perdana di Etihad pada 9 Mei.
“Saya fikir ia keputusan terbaik (pemilihan pasukan).
“Ilkay (Gundogan) sudah memainkan peranan yang sama banyak kali sebelum ini. Saya memilih pasukan untuk memenangi perlawanan,” kata Guardiola.
KAI Havertz (kiri) menjulang trofi Liga Juara-Juara bersama Timo Werner. – AFPSelepas dua kali menjulang kejuaraan Eropah bersama Barcelona, Guardiola akhirnya bertemu pakar strategi sebenar, Tuchel yang menggagalkan hasratnya untuk menjulang trofi Liga Juara-Juara buat kali ketiga.
Pada ketika Guardiola berfikiran terlalu jauh, Tuchel sebaliknya menggunakan pendekatan mudah dan strategi sama yang diterapkan kepada Chelsea selama ini – bermain serangan balas dan menembusi benteng lawan menerusi larian-larian deras Kai Havertz, Mason Mount dan Timo Werner. – AGENSI
"
Jangan pernah ‘hilang kepercayaan’ terhadap Harimau Malaya;"
PETALING JAYA : Persoalan, adakah Malaysia mampu menewaskan Vietnam menjelang pertemuan kedua-dua pasukan pada aksi kelayakan Piala Dunia 2022/Piala Asia 2023, Sabtu ini terus bermain diminda pemerhati dan peminat pasukan kebangsaan.
Rekod empat pertemuan terakhir langsung tidak memihak kepada skuad kendalian Tan Cheng Hoe apabila terus ‘buntu’ untuk melakar kemenangan ke atas pasukan bimbingan Park Hang-Seo.
Bermula di Piala AFF 2018, skuad Harimau Malaya tewas 2-0 dalam perlawanan peringkat kumpulan serta seri 2-2 dan tewas 1-0 dalam final yang berlangsung secara timbal balik, seterusnya tewas 1-0 dalam kempen kelayakan.
Jika rekod menjadi ukuran, jelas menyaksikan Cheng Hoe masih tercari-cari formula terbaik untuk menewaskan taktikal jurulatih dari Korea Selatan berkenaan.
Begitupun, bekas jurulatih Kedah itu mengakui sudah ‘masak’ dengan corak permainan Vietnam dan menyifatkan permainan lawannya itu tidak banyak berubah berbanding dua tahun lalu.

Tambah Cheng Hoe, sebahagian besar pemain mereka masih sama kecuali di posisi penjaga gol utama tanpa kehadiran Dong Van Lam.
“Taktikal dan strategi permainan Vietnam masih lagi sama dengan gabungan pemain-pemain muda dan senior sama ketika edisi 2019 dan hanya dibezakan di posisi penjaga gol.
“Mereka telah mempamerkan aksi yang cukup komited dengan semangat juang tinggi selain melakukan banyak gerakan serangan balas pantas yang berbahaya.
“Namun, ada khabar gembira sedikit buat skuad negara kerana perancang utama mereka, Nguyen Quang Hai telah dilayangkan kad kuning kedua kejohanan sekali gus tidak akan turun menentang
Malaysia nanti,” katanya.

Dalam perkembangan sama, Cheng Hoe berharap penyokong bola sepak negara bersabar dan percaya dengan proses penyesuaian diri yang dilakukan oleh penyerang naturalisasi, Guilherme de Paula, yang mungkin bakal memberi impak pada aksi menentang Vietnam.
“De Paula merupakan seorang penyerang yang berpengalaman kerana sebelum berkelana di Malaysia lebih lima tahun, dia telah beraksi di luar negara untuk tempoh yang lama.
“Justeru, sentuhannya akan terus ditagih pasukan tetapi fokus tidak harus diberikan kepada De Paula sahaja kerana saya mahu semua pemain memberikan komitmen seratus peratus di atas padang,” ujarnya.
Skuad negara ketika ini menduduki tangga keempat Kumpulan G dengan sembilan mata tetapi masih berpeluang untuk melayakkan diri ke pusingan kelayakan seterusnya sekiranya menang pada dua perlawanan terakhir menentang Vietnam dan Thailand.
"
Vietnam laung amaran kepada Malaysia;"
DUBAI: Vietnam melaungkan amaran awal kepada skuad Harimau Malaya apabila membenam pasukan tercorot Kumpulan G, Indonesia 4-0 dalam aksi kelayakan Piala Dunia 2022/Piala Asia 2023, semalam.
Corak pantas dan jentera serangan tajam selain memiliki barisan pertahanan yang kental telah memberi kesukaran buat anak buah Tan Cheng Hoe yang dilihat masih mencari rentak permainan ketika tunduk 4-0 kepada Emiriah Arab Bersatu (UAE), 4 Jun lalu.
Kemenangan itu mengukuhkan kedudukan skuad kendalian Park Hang-Seo sebagai peneraju kumpulan G dan beliau mahu anak buahnya mengekalkan rentak permainan seperti itu menjelang aksi menentang Malaysia, 12 Jun ini.
“Selalunya saya menggunakan taktikal 3-4-3 tetapi perlawanan ini kami perlu menang jadi saya menukar kepada formasi 3-5-2. Kami bermain begitu baik pada babak pertama tapi malangnya tidak dapat menjaringkan gol.
“Dalam babak kedua, saya memberitahu pemain tidak hanya melakukan serangan menggunakan pemain sayap tapi juga perlu serang di bahagian tengah. Secara keselurahan pemain melakukan kerja dengan amat baik.
“Saya ingin berterima kasih kepada pemain. Vietnam masa mempunyai dua perlawanan dan sasaran kami adalah sekurang-kurangnya meraih satu kemenangan.
“Kami mahu berhenti raikan kemenangan ini dan memberi fokus pada perlawanan seterusnya,” katanya.
 
Penyerang berusia 23 tahun, Tien Linh berjaya membuka tirai jaringan sebelum tiga lagi gol hadir menerusi ledakan Nguyen Quang Hai, Nguyen Cong Phuong dan Vu Van Thanh.
Di sebalik kemenangan itu, Skuad Naga Emas bakal kehilangan dua tonggak tengah menjelang aksi berdepan Malaysia apabila Nguyen Quang Hai digantung satu perlawanan manakala Nguyen Tuan Anh mengalami kecederaan sekali gus memberi berita gembira buat kem negara.
“Kami membuat persediaan awal dengan setiap posisi mempunyai pilihan pemain lain dan sekarang tiba masa menggunakan khidmat mereka. Ketiadaan Hai bukan berita buruk, dia mengalami masalah kecederaan otot dan memerlukan pemulihan bagi aksi menentang UAE,” ujarnya.
"
Brazil teruskan rekod sempurna;"
MONTEVIDEO: Neymar meledak satu gol untuk membantu Brazil meneruskan rekod sempurna dalam kempen kelayakan Piala Dunia 2022 selepas menumpaskan Paraguay 2-0 hari ini.
Jaringan pemain gantian, Lucas Paqueta pada waktu kecederaan memastikan Brazil kekal mengungguli kelayakan zon Amerika Selatan dengan rekod enam kemenangan berturut-turut, sekali gus meninggalkan Argentina menerusi kelebihan enam mata.
Skuad bimbingan Tite tidak menunggu lama untuk membuka jaringan apabila Neymar menyempurnakan hantaran silang Gabriel Jesus untuk menewaskan penjaga gol, Antony Silva seawal minit keempat.
Paraguay cuba bangkit dengan mengatur asakan bertali arus pada babak kedua, namun tandukan Gustavo Gomez berjaya diselamatkan Ederson.
Marquinhos pula berpeluang menggandakan kedudukan buat Brazoil tetapi tandukannya tersasar selepas menerima hantaran lintang Neymar.
Neymar turut berpeluang menambah jaringan, namun percubaannya tersasar,  manakala satu lagi rembatannya ditepis oleh Gomez .
Ketika saingan memasuki waktu kecederaan, Neymar berjaya melakukan hantaran menemui Paqueta yang melepaskan rembatan leret kaki kiri dari dalam petak penalti.
Dalam aksi di Caracas, Venezuela mengikat Uruguay 0-0 untuk kekal di tangga keempat. – AFP
"
Benzema bikin Perancis cemas;"
PARIS: Perancis cemerlang dalam aksi pemanas badan terakhir menjelang Euro 2020 selepas membenam Bulgaria 3-0 hari ini, namun kemenangan itu dibayar dengan harga tinggi apabila Karim Benzema meninggalkan padang dalam kesakitan.
Bintang penyerang Real Madrid itu dikeluarkan pada minit ke-39 di Stade De France, hanya seminggu sebelum skuad Les Bleus membuka kempen Euro dengan menentang Jerman dalam aksi sulung Kumpulan F, Rabu depan.
Perancis juga akan berdepan juara bertahan, Portugal dan Hungary di depan penyokong di Arena Puskas di Budapest.
Benzema yang kembali dipanggil menyertai skuad Perancis selepas enam tahun mengalami kecederaan lutut untuk diganti dengan Olivier Giroud.
Giroud mempamer aksi cemerlang dengan meledak dua gol pada minit ke-83 dan 90 selepas tendangan akrobatik Antoine Griezmann terdahulu meletakkan Perancis di depan pada minit ke-29.
“Dia dikasari di lutut dan mungkin menyebabkan berlaku kecederaan tisu.
“Karim rasa tegang dan minta dikeluarkan. Pasukan perubatan akan merawatnya,” kata pengendali pasukan, Didier Deschamps kepada TF1. – AGENSI
"
Covid-19 hantui kem Sepanyol;"
MADRID: Hanya lima hari sebelum memulakan kempen Euro 2020 menentang Sweden di Seville, persiapan Sepanyol menerima tamparan hebat apabila tonggak pertahanan, Diego Llorente muncul pemain kedua dijangkiti Covid-19 selepas ketua pasukan, Sergio Busquets.
Kedua-dua pemain meninggalkan kem latihan menaiki kenderaan perubatan mengikut prosedur operasi standard (SOP) ditetapkan, manakala pemain lain yang akan menerima vaksin hari ini diasingkan untuk menjalani latihan bersendirian.
Pengendali Sepanyol, Luis Enrique masih belum mengesahkan sama ada dua pemain tersebut akan digugurkan daripada skuad kerana mereka perlu menjalani pengasingan sekurang-kurangnya 10 hari.
Itu bermakna, kedua-duanya tidak dapat diturunkan dalam aksi pembukaan Sepanyol jika masih kekal bersama pasukam.
Selain Llorente dan Busquets, lapan lagi pemain, Jose Gaya, Mikel Oyarzabal, Thiago, Adama Traore, Aymeric Laporte, Eric Garcia, Fabian Ruiz dan Ferran Torres pernah menjadi mangsa Covid-19 sebelum menyertai skuad kebangsaan.
Seandainya kes positif meningkat, Sepanyol terpaksa menggunakan pelan B dengan memanggil enam pemain yang berada dalam senarai simpanan, diketuai penjaga gol Chelsea, Kepa Arrizabalaga, Raul Albiol (Villarreal), Rodrigo Moreno (Leeds), Pablo Fornals (West Ham), Carlos Soler (Valencia) dan Brais Mendez (Celta Vigo).
Kesemua mereka menjalani latihan berasingan secara dalam gelembung sukan.
"
Malaysia perlukan sokongan ‘ekor’ harimau;"
PETALING JAYA: Kekecewaan atas kekalahan 0-4 Harimau Malaya kepada Emiriah Arab Bersatu (UAE), Jumaat lalu mungkin masih berbekas di hati penyokong Malaysia.
Begitupun, jangan berhenti menyokong skuad bola sepak kebangsaan yang masih berjuang di Dubai dan cuba bangkit untuk menghidupkan peluang dalam kempen kelayakan Piala Dunia 2022/Piala Asia 2023.
Menyerap semangat Harimau Malaya, saluran TV1 dan Asto Arena akan membawakan perlawanan Malaysia menentang Vietnam secara langsung pada Sabtu ini bersamaan pukul 12.45 pagi.
"
Nadal mara ke separuh akhir kali ke-14;"
PARIS: Rafael Nadal melepaskan set buat kali pertama sejak 2019, namun perkara itu langsung tidak membimbangkan bintang Sepanyol tersebut yang memahat rekod melangkah ke separuh akhir tenis Terbuka Perancis buat kali ke-14.
‘Raja Tanah Liat’ itu menang 6-3, 4-6, 6-4, 6-0 ke atas pilihan ke-10, Diego Schwartzman dari Argentina, sekali gus menempah pertemuan dengan pemain No. 1 dunia, Novak Djokovic buat kali ke-58.
Djokovic memenangi dua set pertama dan berpeluang meraikan kemenangan ke atas pemain Itali, Matteo Berrettini di depan 5,000 penonton yang dibenarkan masuk untuk perlawanan di sebelah malam.
Bagaimanapun, permainan terpaksa dihentikan seketika sebelum penonton diarah pulang susulan peraturan hanya membenarkan kehadiran sehingga jam 11 malam.
Sebaik saja perlawanan bersambung, Djokovic memastikan kemaraan ke separuh akhir dengan kemenangan 6-3, 6-2, 6-7 (5-7), 7-5.
Turun memburu kejuaraan Roland Garros ke-14 dan Grand Slam ke-21, Nadal buat kali pertama tewas satu set, sekali gus mengakhiri rekod bersih 36 kemenangan straight-set berturut-turut yang dimenangi di Paris.
Pemain berusia 35 tahun itu bagaimanapun gembira berjaya melakar rekod 105 kemenangan sepanjang penyertaannya pada Terbuka Perancis.
“Ia amat menakjubkan dapat kembali ke separuh akhir sekali lagi.
“Diego adalah pencabar yang hebat dan sangat berbakat. Saya berdepan ujian amat sukar hari ini,” kata Nadal.
Selepas menang 105 kali daripada 107 perlawanan di Roland Garros, Nadal mengakui, dia tidak terlalu memikirkan tentang rekod perlawanan, sebaliknya hanya turun memburu kejuaraan.
Satu lagi aksi separuh akhir perseorangan lelaki menemukan pemain No. 5 dunia dari Greece, Stefanos Tsitsipas yang berdepan bintang Jerman dan pilihan keenam, Alexander Zverev.
"
‘Sekarang masa untuk berehat’;"
PARIS: Setelah mengharungi lapan bulan yang ‘melelahkan’ sejak merangkul kejuaraan Terbuka Perancis 2020, Iga Swiatek berkata, sekarang tiba masanya untuk dia berehat secara fizikal serta mental selepas tersingkir pada suku akhir di Roland Garros hari ini.
Bintang muda Poland berusia 20 tahun itu gagal mempertahankan kejuaraan selepas disingkirkan oleh pemain Greece, Maria Sakkari 4-6, 4-6 pada suku akhir.
Swiatek sebelum ini menjadi tumpuan apabila menjuarai Terbuka Perancis, Oktober tahun lalu tanpa melepaskan sebarang set.
“Apabila berada di dalam gelanggang, saya menjadi orang lain. Saya tidak boleh tidur lena semalam, hanya tidur beberapa jam.
“Saya berfikir dua kali ganda daripada yang sepatutnya. Sulit untuk memikirkan apa yang berlaku secara rasional,” kata pilihan kelapan kejohanan itu.
MARIA Sakkari meraikan kejayaan menewaskan Iga Swiatek untuk mara ke separuh akhir Terbuka Perancis hari ini.Kata Swiatek, dia kini mahu berehat seketika sebelum memikirkan misi besar berikutnya iaitu memburu pingat emas Sukan Olimpik Tokyo yang berlangsung dari 23 Julai hingga 8 Ogos.
Biarpun akan menyertai kejohanan Grand Slam gelanggang rumput, Wimbledon (28 Jun-11 Julai), namun tida tidak merasakan mempunyai peluang besar dalam kejohanan tersebut.
“Saya tidak tahu sama ada saya masih ingat bagaimana hendak bermain di atas permukaan rumput, jadi kita tengok saja apa yang akan berlaku nanti.
“Saya tidak meletakkan harapan atau tekanan kepada diri sendiri kerana saya benar-benar tidak mahir di atas permukaan itu.
“Sudah tentu, persiapan kini lebih terarah kepada Sukan Olimpik. Kemuncaknya, saya mungkin mampu bergelar juara Olimpik,” katanya. – AGENSI
"
Portugal laung amaran awal menjelang Euro 2020;"
LISBON: Juara Eropah, Portugal melaungkan amaran awal menjelang Euro 2020 apabila mempamer aksi bertenaga ketika menewaskan Israel 4-0 dalam perlawanan pemanas badan terakhir hari ini.
Cristiano Ronaldo meledak jaringan ke-104 dalam 175 penampilan bersama skuad kebangsaan untuk meletakkannya dengan lima gol di belakang rekod milik Ali Daei dari Iran.
Bintang Manchester United, Bruno Fernandes pula meledak dua gol dan Joao Cancelo melengkapkan kemenangan selesa di Lisbon.
BRUNO Fernandos (kiri) dan Cristiano Ronaldo bakal menjadi ‘gandingan maut’ buat musuh Portugal di Euro 2020.“Kami sudah memperbaiki kelemahan sejak perlawanan terakhirbmenentang Sepanyol (seri 0-0).
“Saya tahu apa yang kami perlu lakukan untuk menang, dan saya yakin dengan pasukan ini,” kata jurulatih Portugal, Fernando Santos.
Portugal diletak dalam Kumpulan F, yang dianggap kumpulan ‘maut’ bersama juara dunia, Perancis, Jerman dan Hungary.
Mereka akan memulakan kempen dengan
menentang Hungary pada 15 Jun sebelum berdepan Jerman empat hari kemudian dan Perancis pada 23 Jun. – AGENSI
"
Cong Phuong pemain yang patut digeruni Malaysia;"
PETALING JAYA: Malaysia tidak sepatutnya lega kerana Nguyen Quang Hai, pemain yang mencipta gerakan untuk gol tunggal Vietnam ketika mengalahkan Malaysia dalam final Piala AFF 2018 di Hanoi dan meledak gol kemenangan ke atas Harimau Malaya di Bukit Jalil, Oktober 2019 tidak dapat beraksi Sabtu ini.
Sebaliknya, nama yang sepatutnya digeruni anak-anak buah Tan Cheng Hoe menjelang perlawanan ketujuh Kumpulan G, kelayakan Piala Dunia 2022/Piala Asia 2023 itu adalah Nguyen Cong Phuong, penyerang bertubuh kecil yang telah beberapa kali menghukum Malaysia.
Menurut statistik yang dikeluarkan media Vietnam semalam, skuad Naga Emas tidak pernah kalah setiap kali pemain tersebut diturunkan, sama ada dalam kejohanan senior mahupun peringkat umur.
Cong Phuong, 26, tampil dalam sembilan perlawanan menentang Malaysia bersama pasukan bawah 19, 23 dan senior.
Dia telah meledak lima gol dan melakukan dua bantuan jaringan, selain membantu Vietnam memperoleh dua sepakan penalti.
Dalam lapan perlawanan tersebut, hanya sekali Vietnam seri iaitu 2-2 di Bukit Jalil, selebihnya mereka meraih kemenangan.
Nguyen Cong Phuong mempunyai statistik yang amat baik setiap kali menentan Malaysia di semua peringkat umur kejohanan.Kali pertama Cong Phuong menjaringkan gol menentang Malaysia adalah pada pusingan kelayakan Asia B-23 pada 2016.
Dalam perlawanan itu, dia melakukan sepakan dari tumit untuk membantu Vo Huy Toan menyamakan kedudukan 1-1, sebelum meledak gol kemenangan 2-1.
Tiga bulan sebelum itu, pada Sukan SEA 2015 di Singapura, dua gerakannya menghadiahkan sepakan penalti kepada Vietnam dan negara itu mengalahkan Malaysia 5-1.
Pada Februari 2017, Cong Phuong dan skuad Vietnam B-23 bertemu Malaysia dalam aksi persahabatan di Thong Nhat. Penyerang yang dilahirkan pada 1995 itu meledak satu gol dan satu bantuan jaringan untuk pasukannya menang 3-0.
Dalam peringkat kumpulan Piala AFF 2018, Cong Phuong menjaringkan gol kemenangan pada saat akhir untuk Vietnam menewaskan Malaysia 2-0.
Dalam tiga perlawanan berikutnya, dia tidak menjaringkan gol ke atas Malaysia tapi melakukan beberapa gerakan menarik yang menghukum pasukan negara.
"
Cheng Hoe kena ‘ajar’ pemain naturalisasi;"
PETALING JAYA: Biarpun terdapat peningkatan ditunjukkan Harimau Malaya, namun pengendali mereka, Tan Cheng Hoe perlu meluangkan masa untuk membuat kerja rumah terhadap pemain naturalisasi.
Pandangan itu diluahkan bekas pengendali skuad kebangsaan, Azraai Khor Abdullah yang kecewa dengan prestasi pemain-pemain ‘import’ Malaysia ketika tewas 0-2 dalam aksi persahabatan menentang Bahrain semalam.
“Saya fikir Tan cheng Hoe kena buat kerja rumah dengan pemain naturalisasi ini. Saya nampak mereka kena kemaskan permainan beberapa hantaran.
“Karakter kalau bermain di kelab mungkin mereka boleh buat cara mereka, namun dalam skuad kebangsaan, anda kena bermain demi lambang di dada. Kena hati-hati dalam semua keadaan,” katanya kepada Mingguan Malaysia.
Azraai merujuk kepada kesilapan pemain naturalisasi, Liridon Krasniqi yang memberi hantaran terlalu laju kepada Farizal Marlias dalam kotak penalti sehingga menyebabkan penjaga gol itu gagal mengawal keadaan, sebelum bolos kali kedua dengan Bahrain.
BANYAK perkara perlu diperbaiki Harimau Malaya, terutama mengurangkan kesilapan individu menjelang pertemuan dengan UAE.“Dia (Liridon) sepatutnya perlu pusing dan buat sepak keluar bola. Tidak kisah biarpun pihak lawan buat lontaran ke dalam, yang penting situasi selamat.
“Bagi saya tak penting pun kawalan cantik atau sebagainya dalam situasi sebegitu. Mereka perlu berhati-hati selepas ini,” katanya.
Sementara itu, seorang lagi bekas jurulatih kebangsaan, B. Sathianathan percaya, berdepan Emiriah Arab Bersatu (UAE) dalam aksi kelayakan Piala Dunia 2022/Piala Asia 2023 Jumaat depan, jauh lebih sukar dan Harimau Malaya tidak boleh mengulangi kesilapan sama.
“UAE ada penyerang yang hebat. Jangan bagi peluang mereka membuat hantaran lintang atau rembatan kencang dari jarak jauh.
“Saya tengok perlawanan tadi, ada beberapa ruang kosong ketika Malaysia bertahan dan itu sangat berbahaya.
“Saya harap mereka yang diturunkan menentang Bahrain semalam akan lebih berkeyakinan apabila menentang UAE. Itu sangat penting,” katanya.
"
‘Malaysia No. 1 buat saya’;"
PETALING JAYA: Guilherme De Paula tidak terkejut dirinya menjadi sasaran utama kritikan selepas kekalahan 0-4 kepada Emiriah Arab Bersatu (UAE) kerana statusnya sebagai pemain naturalisasi.
Katanya, ia bukan sesuatu yang baharu kerana dia sedar harapan penyokong Malaysia sangat tinggi buat pemain naturalisasi seperti dirinya dan beberapa pemain lain termasuk Liridon Krasniqi.
Katanya, aksi menentang UAE itu adalah persembahan keduanya bersama skuad kebangsaan dan buat masa sekarang dia berjaya menyesuaikan diri dengan baik bersama ‘keluarganya’ itu.
“Kritikan itu saya sudah biasa kerana ini bukan benda baharu dalam bola sepak, apabila mereka mahu serang saya, mereka akan serang.
“Saya sedar harapan untuk pemain naturalisasi sangat tinggi tetapi penyokong kena percaya dengan kami, kami datang ke sini bukan untuk bercuti tetapi bekerja keras untuk menggembirakan lebih 30 juta penyokong di Malaysia.
“Malaysia adalah No.1 dalam diri saya ketika ini, saya tidak tahu apa yang penyokong mahukan tetapi pasukan kebangsaan memiliki statistik saya,” katanya dalam sidang akhbar secara maya semalam.
Mengulas mengenai pertemuan dengan Vietnam, pemain kelahiran Brazil berusia 35 tahun itu menyifatkan lawan mereka pasukan yang bagus terutama selepas meraih kemenangan selesa 4-0 ke atas Indonesia.
“Paling penting kami bermain sebagai satu pasukan dan menggunakan segala peluang yang ada untuk menjaringkan gol,” katanya.
"
Kem Perancis ‘panas’ menjelang Euro 2020;"
PARIS: Kylian Mbappe berang dengan komen Olivier Giroud yang mempersoalkan gandingan mereka dalam aksi persahabatan kelmarin dan hampir melepaskan kemarahan dalam sidang akhbar hari ini.
Perancis mengalahkan Bulgaria 3-0 di Stade de France dalam perlawanan pemanas badan terakhir menjelang Euro 2020 dengan Giroud yang dimasukkan dari bangku simpanan meledak dua gol, sekali gus kurang lima gol untuk menyamai rekod terbaik sepanjang zaman Les Bleus yang dipegang Thierry Henry (51 gol).
Bagaimanapun penyerang Chelsea itu mendakwa, jentera serangam skuad bimbingan Didier Deschamps sepatutnya beraksi lebih baik dan kesal dengan prestasi Mbappe.
“Kadangkala anda boleh berlari tetapi bola tidak sampai. Mungkin, kami perlu lebih banyak bekerjasama,” kata Giroud.
JURULATIH Perancis, Didier Deschamps (kiri) memeluk Kylian Mbappe dalam aksi persahabatan menentang Bulgaria di Paris kelmarin. – AFPDeschamps cuba meredakan keadaan dengan berkata: “Penyerang akan berkata mereka melakukan larian tetapi pemain tengah tidak menghantar bola. Barisan tengah pula akan berkata sebaliknya. Ia bukan berkenaan Kylian atau sesiapa. Ini permainan sepasukan.”
Mbappe turut dikritik oleh bekas pemain Perancis, Jean Micoud, yang mendakwa bintang Paris Saint-Germain (PSG) itu mementingkan diri dalam menganggap ‘semuanya tentang saya’.
“Ia memalukan, walaupun selepas dia (Mbappe) dikeluarkan.
“Anda baru sahaja bermain dua perlawanan pemanas badan dan ia berjalan dengan baik tetapi apabila dia dikeluarkan, dia menjadikan keadaan seolah-olah pasukan kalah 4-0. Pada satu ketika, ia bukan tentang anda,” kata Micoud.
Mbappe dan Giroud perlu segera menyelesaikan sengketa kerana Perancis berdepan tugas getir dalam Kumpulan F.
Juara dunia itu akan memulakan kempen dengan menentang juara Piala Dunia 2014, Jerman, Rabu depan sebelum berdepan Hungary dan penyandang gelaran, Portugal.
Perancis berpeluang mengikut jejak Sepanyol dengan menjadi juara Piala Dunia dan disusuli dengan Kejuaraan Eropah. – AGENSI
"
Pelatih AMD cemerlang SPM 2020;"
PETALING JAYA: Biarpun berdepan kesukaran dengan situasi pendemik Covid 19 yang melanda negara, ia bukan penghalang untuk membuktikan pelatih-pelatih di Akademi Bola Sepak Negara Mokhtar Dahari (AMD) boleh berjaya dalam sukan dan pelajaran.
Ini terbukti dengan keputusan cemerlang yang diriah pelatih di AMD  di Sekolah Sukan Malaysia Pahang (SSMP) dalam peperiksaan Sijil Pelajaran Malaysia (SPM) 2020 yang diumumkan hari ini.
Menariknya, kesemua mereka dan juga pelatih AMD yang lain telah mengikat kontrak bersama dengan kelab-kelab bola sepak profesional tanah air sejak awal tahun ini. Mereka mempunyai masa depan yang cukup baik dalam bidang sukan dan pelajaran.
Didoakan agar mereka yang cemerlang dan semua graduan-graduan kelahiran AMD akan terus berjaya dalam kehidupan mereka serta menempa nama di peringkat antarabangsa.
"
Perginya bekas ratu trek negara;"
PETALING JAYA: Sukan tanah air hari ini menerima kehilangan besar apabila perginya bekas ratu pecut dan tokoh pemimpin olahraga yang amat disegani, Rajemah Sheikh Ahmad.
Allahyarhamah meninggal dunia di usia 77 tahun pada pukul 1.30 tengah hari tadi di kediamannya di Taman Permint Jaya, Kuala Terengganu selepas menderita kanser pankreas tahap empat.
Pada zaman kegemilangannya sekitar 1960-an, Rajemah pernah memenangi pingat perak Sukan Semenanjung Asia Tenggara Ketiga di Kuala Lumpur 1965 melalui acara kegemarannya  80 meter (m) lari berpagar wanita, selain meraih gangsa 4x100m bersama Datuk M. Rajamani, P. Savathri dan Cheryl Doral pada Sukan Asia 1966 di Bangkok.
Allahyarhamah, juga bekerja sebagai seorang guru selama 33 tahun bermula 1965 hingga 1998.
Bagaimanapun cintanya terhadap sukan, terutama olahraga menyaksikan beliau pernah menyandang pelbagai jawatan penting, termasuk Naib Presiden Kesatuan Olahraga Malaysia (KOM).
Rajemah juga pernah menyandang jawatan dalam Persatuan Bola Jaring Negeri Terengganu, Persatuan Olahraga Negeri Terengganu dan Persatuan Olahraga Asia.
“Arwah ibu akan disemadikan pada jam 10 pagi esok di Tanah Perkuburan Syeikh Ibrahim, Kuala Terengganu,” kata anak Allahyarhamah, Kama Rezuan Kamaruddin, 49, ketika dipetik kepada Bernama.
Sementara itu, rakan rapat Allahyarhamah, Datuk Mumtaz Jaafar, yang juga Timbalan Presiden KOM, menyifatkan pemergian arwah sebagai kehilangan besar buat dunia olahraga negara.
Mumtaz yang juga bekas ratu pecut negara era 80-an berkata, arwah seorang yang sangat aktif dalam sukan olahraga sehingga ke akhir hayatnya dan banyak menabur bakti dalam memajukan sukan berkenaan, terutama di Terengganu.
“Arwah ibarat kakak kepada saya, banyak saya belajar bidang pengurusan daripadanya, sukar mencari pengganti yang mempunyai minat mendalam dalam dunia olahraga sepertinya.
“Malah, arwah ketika dimasukkan ke hospital sebulan lepas masih bersemangat menghadiri mesyuarat KOM yang diadakan secara maya,” katanya.
Dalam pada itu, Majlis Olimpik Malaysia (MOM) dalam satu hantaran di laman Facebook turut berduka dengan kehilangan Rajemah dan mengucapkan takziah kepada keluarga arwah berhubung berita pemergiannya.
“Semoga rohnya dicucuri rahmat dan ditempatkan dalam kalangan orang-orang yang beriman,” menurut hantaran berkenaan.
"
Rantai Bale, Wales akan lumpuh;"
LONDON: Pertahanan Switzerland, Ricardo Rodriguez mengingatkan rakan-rakan sepasukannya agar tidak memberi ruang kepada Gareth Bale apabila pasukannya menentang Wales dalam aksi pembukaan Euro 2020 esok.
Bek kiri Torino itu berkata, Bale adalah kunci utama kejayaan Wales dan berjaya mengikat bintang Real Madrid itu memberi peluang baik buat mereka untuk memenangi aksi Kumpulan A di Baku.
“Dia pemain yang sangat bagus dan sarat dengan pengalaman tetapi jika kami bersatu sebagai satu pasukan, dia boleh disekat.
“Kami perlu menjadikan ruang amat sempit buatnya kerana sekali Bale memusingkan badan, memang sukar untuk menghalangnya,” kata Rodriguez.
PEMAIN Switzerland menjalani latihan di Dalga Arena, Baku menjelang aksi pembukaan menentang Wales. – AFPKata Rodriguez, selain perlu memenangi perlawanan pembukaan yang dianggap peluang terbaik buat Switzerland, pertemuan menentang Wales itu juga menjadi pentas buatnya untuk ‘mengintai’ kelab baharu selepas mengharungi musim mengecewakan bersama Torino dalam Serie A.
Sementara itu, pemain sayap Manchester United, Daniel James percaya, kekuatan Wales tidak hanya terletak kepada Bales, sebaliknya mereka memiliki jentera serangan yang mampu menggerunkan lawan.
Kieffer Moore, Harry Wilson, David Brooks dan Tyler Roberts mampu memberi lebih banyak pilihan di bahagian serangan manakala perancangan utama Juventus, Aaron Ramsey, Bale dan dirinya akan menjadi perencana gerakan.
“Bagi kami, semua pemain akan terlibat dalam perlawanan. Kami membariskan pasukan yang pasti digeruni dan lebih hebat lagi, semua pemain cergas untuk diturunkan sepanjang Euro,” katanya. – AGENSI
"
Jentera muda Turki sedia bedil Azzurri;"
ROME: Turki yang dibentuk oleh sebahagian besar muka baharu sedia membedil pasukan veteran Eropah, Itali apabila dua pasukan berlainan darjat itu bertempur dalam aksi pembukaan Euro 2020 di Stadium Olympic esok.
Selepas penampilan yang tidak menyenangkan dalam Euro 2016 dan tercicir daripada Piala Dunia 2018, Turki membawa sebahagian besar pemain generasi baharu di bawah pengendali veteran, Senol Gunes, 69.
Skuad berwajah baharu Turki mengutip empat mata dari dua perlawanan menentang juara dunia, Perancis di pusingan kelayakan Euro, selain mengalahkan Belanda 4-2 dalam kelayakan Piala Dunia dan mengikat Jerman serta Croatia 3-3.
Benteng ampuh menjadi kekuatan terbesar Turki yang hanya bolos tiga gol dalam 10 perlawanan kelayakan. Bek tengah Leicester, Caglar Soyuncu dan Juventus, Merih Demiral pemain terakhir yang perlu ditembusi lawan jika mahu membolosi gawang mereka.
Perancang utama AC Milan, Hakan Calhanoglu mampu menjadi jeneral di tengah padang, manakala pemain paling tua dalam pasukan, Burak Yilmaz, 35, akan barisan muda Turki untuk melakar kejutan dalam aksi Kumpulan A.
KING Burak sedia memimpin Turki ke tempat selayaknya.Terkenal dengan julukan ‘King Burak’ dalam kalangan penyokong, bintang penyerang yang membawa Lille muncul juara Perancis itu sedia menggunakan segala kepakaran untuk menembusi gawang Azzurri. 
‘King Burak’ akan bergandingan bersama Zeki Celik dan Yusuf Yazici akan menjadi penggempur utama Turki.
“Objektif utama kami menentang Itali adalah menang. Mereka pasukan besar di Eropah, malah dunia tetapi fakta itu tidak menggerunkan.
“Pasukan ‘berwajah’ baharu Turki telah mengejutkan banyak gergasi Eropah. Kami mampu bermain lebih baik menentang pasukan-pasukan besar, jadi kami tidak takut dengan sesiapa pun di atas padang.
“Kami mahu memulakan kempen dengan langkah kanan dan meletakkan Turki di tempat selayaknya,” kata Yilmaz. – AGENSI
KAPSYEN
PASUKAN Turki sudah bersedia menggempur Itali dan menghadirkan kejutan terbesar dalam Euro 2020 pada aksi pembukaan di Rome esok.
"
De Paula perlu ketuai serangan;"
PETALING JAYA: Guilherme De Paula perlu diturunkan dalam kesebelasan utama menentang Vietnam, manakala Luqman Hakim Shamsudin harus berada dalam ‘mod’ bersedia untuk dibawa masuk bila-bila masa jika Harimau Malaya mahu menukar rentak permainan menjadi lebih pantas apabila berdepan Vietnam esok.
Bekas penyerang kebangsaan, Hairuddin Omar mengakui, aksi De Paula ketika menentang Emiriah Arab Bersatu (UAE) agak buruk namun dia tidak boleh dipersalahkan sepenuhnya kerana selaku penyerang tunggal, dia tidak mendapat sokongan dari bahagian tengah.
Katanya, pemain kelahiran Brazil itu merupakan antara penyerang berkualiti serta kredibiliti yang baik dan sewajarnya diberikan peluang sekali lagi untuk membuktikan kemampuan sebenarnya bersama Harimau Malaya.
Dia juga berharap, Tan Cheng Hoe akan memberi peluang kepada Syafiq Ahmad untuk berada dalam kesebelasan utama selaku pemain tengah menyerang bagi membantu De Paula melakukan hantaran selain larian-larian pantas di bahagian serangan.
SYAFIQ Ahmad lebih layak diletak di bahagian tengah menyerang berbanding Liridon Krasniqi.“Bagi saya De Paula ini tidak boleh dipersalahkan sepenuhnya kerana dia penyerang tunggal dan memerlukan sokongan daripada pemain tengah, berikan dia peluang sekali lagi untuk buktikan sesuatu dan pemain tengah perlu segera membantunya.
“Saya juga berharap, Syafiq akan diberikan peluang berada dalam kesebelasan utama berbanding Liridon (Krasniqi) kerana dia mampu melakukan larian bagi menarik pertahanan lawan berbanding Liridon yang lebih banyak mengharapkan bola sampai ke kakinya.
“Luqman pula ada potensi besar tetapi saya tidak rasa dia akan berada dalam kesebelasan utama tetapi dia boleh bertindak selaku pemain pembantu sekiranya jurulatih (Tan Cheng Hoe) ingin mengubah strategi permainan kerana dia memiliki kepantasan,” katanya kepada Utusan Malaysia, semalam.
LUQMAN Hakim Shamsudin memiliki kelajuan yang mampu merubah tempo permainan. Dalam perkembangan sama, Hairuddin berkata, Harimau Malaya perlu mencipta peluang awal untuk mencari gol kerana Vietnam merupakan pasukan yang sangat bagus ketika menyerang selain memiliki pertahanan paling kebal dalam aksi kelayakan Piala Dunia 2022/Piala Asia 2023 apabila hanya bolos satu gol sahaja.
“Saya menjangkakan Malaysia sukar untuk mendapat peluang jadi, pemain-pemain perlu memanfaatkan peluang daripada set piece seperti sepakan bebas dan sepakan penjuru.
 
"
Itali sasar separuh akhir Euro 2020;"
ROME: Pengendali Itali, Roberto Mancini berharap barisan pemainnya akan menampilkan aksi cemerlang bagi mencapai sasaran sekurang-kurangnya layak ke separuh akhir Euro 2020.
The Azzurri akan berdepan Turki awal pagi esok di Stadio Olimpico bagi aksi pembukaan kejohanan itu.
Buat masa sekarang, skuad kendalian Mancini memiliki rekod 27 perlawanan tanpa kalah sejak 2018 dan dilihat bakal menjadi pencabar utama untuk saingan kali ini.
Dia juga menyasarkan untuk beraksi di London, bulan hadapan iaitu lokasi separuh akhir kejohanan itu akan berlangsung.
“Selepas apa yang kami lalui, sudah sampai masanya untuk kembali meletakkan senyuman kepada semua.
“Itu adalah sasaran kami untuk sebulan ini, kami mahu berikan kegembiraan kepada penyokong. Kami akan menikmati setiap 90 minit perlawanan dengan memberikan segalanya.
“Perlawanan pembukaan biasanya paling sukar dalam mana-mana pertandingan. Kami perlu tenang dan bergembira.
“Saya yakin dengan kemampuan pasukan ini sejak tiga tahun lalu dan saya suka jika pasukan ini dapat beraksi di London,” kata Mancini.-AGENSI
"
Sumareh, Safawi mungkin dipisahkan?;"
PETALING JAYA: Pengendali Harimau Malaya, Tan Cheng Hoe dijangka tetap menurunkan Mohamadou Sumareh dan Safawi Rasid dalam kesebelasan utama menentang Vietnam meskipun terdapat pandangan menyatakan kedua-dua pemain itu tidak sesuai bergandingan kerana berada di posisi yang sama.
Sumareh dan Safawi merupakan pemain sayap kanan dan jika diturunkan bersama, Cheng Hoe terpaksa meletakkan Safawi di bahagian kiri. Posisi itu menyukarkannya untuk beraksi cemerlang.
“Memang benar, kalau dua-dua pemain ini diturunkan mereka akan bertukar posisi. Kalau Safawi duduk kanan, Sumareh akan duduk kiri. Kalau Sumareh kanan, Safawi akan duduk kiri.
“Kedua-dua pemain ini memang memiliki kekuatan di sebelah kanan tetapi mereka boleh menyesuaikan diri jika diturunkan bersama tetapi untuk aksi menentang Vietnam kami belum putuskan kesebelasan utama,” katanya. 
Terdahulu, bekas jurulatih kebangsaan, Dollah Salleh menyarankan Cheng Hoe untuk memilih salah seorang di antara Sumareh atau Safawi untuk berada dalam kesebelasan utama.
Saranan itu dibuat selepas mendapati gandingan tersebut yang beraksi di posisi sayap kiri dan kanan kurang serasi sepanjang di Dubai dan perlu dipisahkan. 
"
Cheng Hoe kehilangan bapa beberapa jam sebelum jumpa Vietnam;"
PETALING JAYA: Berat mata memandang, berat lagi bahu memikul.
Itu dugaan yang dihadapi Ketua Jurulatih Harimau Malaya, Tan Cheng Hoe apabila kehilangan bapanya beberapa jam sebelum membawa Malaysia berdepan tugas getir menentang Vietnam dalam kelayakan Piala Dunia 2022/Piala Asia 2023 di Dubai awal pagi esok (12.45 pagi Sabtu waktu Malaysia).
Menurut Persatuan Bolasepak Malaysia (FAM), bapa Cheng Hoe, Tan Chooi Siak menghembuskan nafas terakhir pada usia 95 tahun akibat sakit tua di kediaman mereka di Taman Pelangi, Alor Setar, sebentar tadi.

“FAM mengucapkan takziah kepada ketua jurulatih kebangsaan, Tan Cheng Hoe atas pemergian bapanya, Tan Chooi Siak, 95 pada hari ini, Jumaat 11 Jun 2021.
“Semoga pemain dapat balas kepercayaan dengan kemenangan malam ini,” tulis FAM dalam satu kenyataan.
Utusan Malaysia difahamkan, Cheng Hoe, yang baru menyambut ulang tahun ke-53 pada 30 Mei lalu tidak akan pulang ke tanah air, sebaliknya kekal bersama skuad kebangsaan sehingga tamat perlawanan menentang Thailand pada 16 Jun ini
"
Manchester City sedia ‘korban’ Sterling, Mahrez;"
LONDON: Raheem Sterling mengetuai senarai pemain yang bakal dilepaskan Manchester City pada pasaran perpindahan bulan depan ketika Pep Guar­diola merancang untuk membina skuad ‘era’ baharu dengan barisan lebih segar.
Juara Liga Perdana Inggeris itu merancang untuk mengukuhkan pasukan tanpa mengambil kira apa keputusan final Liga Juara-Juara menentang Chelsea.
Sejak akhir musim lalu, Sterling sering gagal mendapat tempat dalam kesebelasan utama dan menurut akhbar Daily Mail, Guardiola sedia menerima sebarang tawaran buat pemain berusia 26 tahun itu.
Bintang sayap England itu bukan satu-satunya nama besar yang sedia dilepaskan. City juga akan mengorbankan pemain sayap yang cukup menyinar musim ini, Riyad Mahrez.
Mahrez, 30, cemerlang sejak akhir-akhir ini, terutama ketika City menyingkirkan Paris Saint-Germain dalam separuh akhir Liga Juara-Juara, namun skuad Citizens akan melepaskannya jika menerima tawaran sesuai.
Kedudukan penyerang ­Brazil, Gabriel Jesus dan bek tengah Perancis, Aymeric Laporte juga goyah.
Arsenal difahamkan berminat mendapatkan Sterling dan Mahrez. Pengendali Gunners, Mikel Arteta bekerja sama de­ngan kedua-dua pemain ketika menjadi pembantu Guardiola di City.
Bagaimanapun tuntutan kewangan yang tinggi, selain tidak melayakkan diri ke pentas Eropah menyebabkan kelab London itu mungkin berdepan kesukaran untuk membawa ­bintang.
Barcelona dan Real ­Madrid sudah lama berminat de­ngan Sterling, justeru Sepanyol mungkin menjadi destinasi seterusnya jika dia dilepaskan oleh kelab. – AGENSI
"
Neville pilih Perancis juara Euro 2020;"
LONDON: Bekas bintang England, Gary Neville percaya Perancis memiliki kekuatan untuk merangkul kejuaraan Euro 2020.
Neville berkata, skuad kendalian Didier Deschamps memiliki barisan pemain terbaik untuk menjulang trofi kejuaraan itu buat kali ketiga.
Aksi pembukaan esok akan menampilkan Turki menentang Itali dan kejohanan yang memakan masa sebulan itu akan berakhir dengan aksi final di Stadium Wembley pada 12 Julai ini.
“Saya tidak boleh mengabaikan Perancis, memang tidak boleh. Mereka ada mentaliti untuk menang, personaliti setiap pemain selain kepantasan permainan serta kebijaksanaan semasa di dalam padang.
“Mereka boleh menentang mana-mana pasukan tidak kira dari segi taktikal atau pasukan yang gemar menguasai permainan kerana mereka merupakan pasukan yang bijak.
“Pasukan mereka boleh berubah-ubah dari segi taktikal. Tidak kisah mana-mana pemain yang beraksi. Secara fizikal mereka sangat kiat dan penyudah mereka sangat efisyen.
“Memang Perancis adalah pilihan terbaik untuk menang,” katanya.-AGENSI
"
England perlu menyerang – Mourinho;"
LONDON: Jose Mourinho menyarankan Gareth Southgate untuk menggunakan pendekatan menyerang ketika berdepan Croatia dalam aksi pembukaan pasukan itu dalam saingan Euro 2020.
Bekas pengendali Tottenham itu berkata, pasukan kendalian Southagte perlu mendominasi permainan dan mengawal segala pergerakan Croatia dalam perlawanan itu kerana mereka memiliki kelebihan dari segi pemain.
“England memiliki pemain tengah yang bagus, jadi pendekatan menyerang adalah lebih bagus berbanding menggunakan lima pertahanan seperti yang selalu digunakan.
“Saya akan memilih empat pertahanan iaitu John Stones, Tyrone Mings, Kyle Walker dan Ben Chilwell serta Dean Henderson di bahagian gawang.
“Di bahagian tengah saya memilih Kalvin Phillips dan Delan Rice manakala di bahagian sayap kiri saya akan meletakkan Jack Grealish kerana dia sangat bagus di bahagian itu dan mengingatkan saya kepada Luis Figo selain Phil Foden di bahagian kanan.
“Bahagian tengah menyerang akan menjadi milik Mason Mount dan penyerang utama adalah Harry Kane,” kata Mourinho.
Meskipun memiliki barisan pemain berbakat, namun pengendali Portugal itu tidak yakin skuad Three Lions mampu meraih kejuaraan dalam saingan kali ini.
“Saya tidak yakin untuk mereka menjadi juara tetapi berpotensi,” katanya.-AGENSI
"
Kita tunggu ‘vaksin’ Harimau Malaya;"
DUA kali melayakkan diri ke Sukan Olimpik iaitu pada tahun 1972 di Munich, Jerman dan 1980 di Moscow, Rusia. Menang pingat emas pada tahun 2009 dalam pesta kejohanan Sukan Asia Tenggara (SEA) di Vientiane, Laos dan pada tahun 2010 pula juara Piala AFF Asean. Kecemerlangan terus dicipta selepas berjaya mempertahankan pingat emas pada Sukan Asia Tenggara 2011.
Lapan tahun kemudian, pasukan bola sepak Malaysia dengan laungan ‘Harimau Malaya’ sekali lagi melangkah ke final Piala AFF Suzuki 2018, bagaimanapun tewas kepada Vietnam dengan agregat 2-3.
Sejarah ringkas kemasyhuran bola sepak negara sengaja ‘diimbas’ sebagai obor untuk membakar semangat skuad kebangsaan kita yang bakal menentang seteru lama, Vietnam pada perlawanan Kumpulan G pusingan kedua Kelayakan Piala Dunia 2022/Piala Asia 2023 di Stadium Al Maktoum, Dubai, Emiriah Arab Bersatu (UAE) malam ini.
Pada perlawanan kelayakan pusingan pertama menentang UEA di Dubai 4 Jun lalu, skuad kendalian ketua jurulatih, Tan Cheng Hoe kecundang dengan jaringan 0-4 – kekalahan yang mengundang kemarahan ramai peminat sukan nombor satu dunia ini.
Bagi mereka, penampilan enam pemain ‘kacukan dan naturalisasi’ ini yang dihadirkan untuk memperkuatkan skuad kebangsaan cukup mengecewakan, aksi yang diharapkan ‘keras dan mengancam’ rupa-rupanya hanya ‘lenggang kangkung’. Ada juga netizen yang kata, tidak berbaloi beri kerakyatan jika aksi yang dipamerkan hambar, lembik dan tidak agresif.
Malam ini adalah peluang terbaik Cheng Hoe dan barisan pemain didiknya menimbus kembali coretan dan nukilan kecewa peminat dengan kekalahan empat gol tanpa balas ketika menentang UEA. Ramai percaya skuad kebangsaan mampu menjadikan Vietnam sebagai tempat melampias dendam kekalahan sebelum ini.
Dalam pertemuan empat kali dengan Vietnam sepanjang Cheng Hoe menjadi ketua jurulatih, skuad Harimau Malaya kecundang tiga kali dan seri sekali kepada skuad Naga Emas ini. Dan aksi menentang Vietnam malam ini, akan menjadi pertemuan kelima.
Cheng Hoe sudah pasti mencaturkan taktikal dan strategi jitu selain mengharapkan pemain beraksi sepenuh ‘jiwa’ dalam misi menghidupkan peluang selain mahu memadamkan ‘mimpi ngeri’ dengan mengalahkan pasukan pimpinan ketua jurulatih warga Korea, Park Hang-seo.
Namun, jurulatih dan para pemain skuad negara jangan memandang ‘enteng’ dan harus mengakui bukan mudah untuk menumpaskan Vietnam yang terkenal dengan semangat juang tinggi. Dengan percaturan dan strategi, disiplin yang diserapkan oleh Hang-soe kepada pemain-pemainnya sudah pasti mewujudkan ‘benteng konkrit’ yang perlu dirobohkan oleh barisan serangan negara.
“Saya rakyat Korea yang diberikan tanggungjawab mengendalikan pasukan kebangsaan Vietnam. Jika gagal mendapat keputusan cemerlang, saya akan kemas beg dan pulang ke rumah. Itu saya tak dapat elak.” Begitulah tingginya disiplin yang ditunjukkan oleh Hang-seo.
Kita percaya dan yakin bahawa Cheng Hoe juga sependapat dengan Hang-soe. Memberi dan mengharap yang terbaik untuk pasukan dan negara. Walaupun sedar halangan yang menanti bukan rapuh. Pasukan yang bakal dilawan malam ini bukan pasukan belasahan, malah skuad Naga Emas ini semakin menunjukkan prestasi cemerlang.
Dalam media sosial, para netizen kini sudah siap menyediakan ruang untuk catatan keputuan malam ini. Aksi semua pemain terutama pemain ‘kacukan dan naturalisasi’ diharap tidak ‘replay’ aksi ketika menentang UEA.
Tatkala rakyat Malaysia kini dimendungi wabak Covid-19, kita mengharapkan skuad Harimau Malaya membawa ‘vaksin’ untuk kita.
#HarimauMalayaboleh! – UTUSAN
"
Pemain Belgium bagai hilang keyakinan ;"
ST. PETERSBURG: Kedudukan Belgium sebagai pasukan No. 1 dunia tidak menjamin negara itu mempunyai peluang yang baik dalam Euro 2020, malah pemainnya sendiri seperti hilang keyakinan untuk menghadapi kejohanan itu.
Apa yang merundung skuad Red Devils itu adalah tiga trio utamanya mungkin tidak dapat beraksi dalam beberapa perlawanan bermula pembukaan menentang Rusia di St. Petersburg, Ahad pagi. 
Dua pemain veteran pasukan itu, Jan Vertonghen dan Dries Mertens mengakui Belgium tidak menjadi pasukan pilihan, sebaliknya England dan Perancis dilihat menjadi tumpuan dalam Euro kali ini.
“Kami tidak rasa pasukan ini akan menjadi pilihan dalam Euro 2020, namun tetap yakin berada tidak jauh daripada tanggapan itu.
“Walaupun England dan Perancis dilihat sebagai pasukan pilihan, tetapi kami yakin untuk menewaskan mereka sebab kedua-duanya pernah ditundukkan beberapa kali sebelum ini,” kata mereka.
Belgium akan memulakan kempennya menentang Rusia dalam Kumpulan B pada awal pagi Ahad ini dengan dengan cabaran tanpa Kevin De Bruyne, Axel Witsel serta ketua pasukan, Eden Hazard.
Walau bagaimanapun, penyerang Inter Milan, Romelu Lukaku dilihat mereka sebagai pemain harapan untuk memberi berita baik kepada peminat Red Devils dalam perlawanan pembukaan nanti. – AGENSI
"
De Paula ketuai serangan Harimau Malaya;"
PETALING JAYA: Harimau Malaya membuat dua pertukaran pemain dalam kesebelasan utama dengan mengekalkan sembilan pemain daripada skuad yang tewas 4-0 kepada Emiriah Arab Bersatu (UAE) berdepan Vietnam pada saingan kelayakan Piala Dunia 2022/Piala Asia 2023 sebentar nanti.
Guilherme de Paula terus diberi kepercayaan untuk mengetuai jentera serangan manakala Dion Cools dan membentuk gandingan di pertahanan tengah bersama ketua pasukan, Aidil Zafuan Abd. Razak.
Pemain naturalisasi, Liridon Krasniqi diletakkan di bangku simpanan bersama Nor Azam Azih, digantikan dengan Syafiq Ahmad dan Brendan Gan.
Corbin-Ong dan Matthew Davies masing-masing mengisi bek kiri serta kanan, manakala Farizal Marlias diberi tanggungjawab menggalas tugas penjaga gol.
Melengkapkan pasukan Safawi Rasid (sayap kanan), Syamer Kutty (tengah bertahan) dan Mohamadou Sumareh (sayap kiri).
Anak-anak buah Tan Cheng Hoe turun dengan misi memburu kemenangan untuk mencerahkan peluang melayakkan diri ke pusingan ketiga kelayakan Piala Dunia dan pusingan akhir Piala Asia.
Vietnam pula turun tanpa dua tonggak tengah,  Nguyen Quang Hai dan Nguyen Tuan Anh namun situasi itu tidak memberi kerisauan buat pengendali skuad Naga Emas,  Park Hang-Seo .
Selamat berjuang Harimau Malaya!!!
"
Harimau Malaya kalah melawan;"
PETALING JAYA :  Walaupun tewas 1-2 kepada Vietnam namun pujian harus diberikan kepada skuad Harimau Malaya yang mempamerkan aksi cukup bersemangat dalam aksi kelayakan Piala Dunia 2022/Piala Asia 2023 di Stadium Al Maktoum, sebentar tadi.
Kekalahan itu sekali gus menutup peluang negara untuk mara ke peringkat seterusnya bagi kelayakan Piala Dunia dan akan melengkapkan aksi terakhir kumpulan G menentang Thailand 16 Jun nanti.
Turun dengan misi ‘wajib’ menang,  Malaysia mempamerkan aksi cukup bertenaga sebaik sahaja wisel ditiup namun gagal mencipta peluang untuk menguji penjaga gol Vietnam, Bui Tan Truong.
Sebaliknya, skuad Naga Emas hampir memperolehi gol pembukaan namun penyerang, Nguyen Tien Linh gagal melakukan tampanan dengan baik selepas menerima hantaran lintang rendah daripada Doan Van Hau pada minit ke-16.
Empat minit kemudian, giliran pasukan negara menguji gawang lawan menerusi percubaan Syafiq Ahmad pada minit ke-19 namun tepat ke dakapan Truong.
Bermula menerusi sepakan penjuru pada minit ke-27, tandukan kencang Tien Linh berjaya membuka gol pembukaan untuk meletakkan skuad kendalian Park Hang Seo mendahului skuad negara.
Malaysia hampir menyamakan kedudukan menerusi tandukan Syafiq yang menerima hantaran jauh Matt Davies namun ketangkasan Truong berjaya memastikan gawangnya tidak dibolosi pada minit ke-39.
Giliran Safawi Rasid untuk menguji penjaga gol lawan berusia 35 tahun itu menerusi sepakan bola mati namun sekali kali berjaya dinafikan Truong. 
 

Bersambung babak kedua, pengendali negara Tan Cheng Hoe melakukan dua pertukaran dengan memasukan Akhyar Rashid dan Nazmi Faiz Mansor menggantikan Safawi serta Syafiq bagi menambah tenaga baharu dalam pasukan.
Penyerang naturalisasi negara, Guilherme de Paula turut mempunyai peluang keemasan menjaringkan gol penyamaan tetapi gagal memanfaatkan umpanan Nazmi pada minit ke-60.
Vietnam hampir memperolehi gol kedua pada minit ke-65 namun percubaan Nguyen Trong Hoang sekadar melintasi tiang gol kanan yang dikawal Farizal Marlias.
Kekasaran Van Hau ke atas de Paula berjaya menghadiahkan tendangan penalti buat negara dan sepakan itu disempurnakan dengan baik oleh penyerang kelahiran Brazil tersebut untuk menyamakan kedudukan pada minit ke-72.
Tindakan Brendan Gan melakukan kekasaran ke atas penyerang Vietnam, Nguyen Van Toan dari belakang mengakibatkan pengadil perlawanan, Ryuji Sato menghadiahkan sepakan penalti, dan peluang itu mudah disempurnakan kapten pasukan, Que Ngoc Hai pada minit ke-73 untuk kembali mendahului.
Kemenangan itu menyaksikan Vietnam terus mengukuhkan kedudukan sebagai pendahulu kumpulan G dengan 17 mata mengatasi pencabar terdekat, Emiriah Arab Bersatu (UAE) yang mengutip 15 mata selepas mencatat kemenangan 5-0 ke atas Indonesia pada hari yang sama.
Skuad negara dijadualkan bertemu Thailand pada tengah malam Rabu depan manakala Vietnam akan menentang UAE.- UTUSAN
 
"
Itali mulakan Euro dengan meyakinkan;"
ROME: Kejutan yang dijangkakan hadir daripada Turki tidak menjadi kenyataan, sebaliknya Itali memenuhi reputasi sebagai pasukan pilihan apabila menang 3-0 dalam aksi pembukaan hari ini.
Beraksi setahun lewat daripada jadual asal akibat pandemik Covid-19, skuad Azzurri tampak bersemangat ketika memulakan saingan Kumpulan A.

Kesemua gol hadir pada babak kedua perlawanan di Stadium Olimpico yang menyaksikan kehadiran suku penyokong daripada kapasiti penuh stadium.
Jaringan sendiri Merih Demiral meletakkan Itali di depan pada minit ke-53.
Dua bintang Azzurri, Ciro Immobile dan Lorenzo Insigne masing-masing meledak  gol untuk melengkapkan kemenangan selesa skuad bimbingan Roberto Mancini.
Itali akan berdepan Switzerland dalam perlawanan kedua, Khamis depan manakala Turki bertemu Wales. – AGENSI
"
Penyokong Harimau Malaya lebih ‘sopan’ kritik;"
PETALING JAYA: Harimau Malaya kalah lagi dalam kempen kelayakan Piala Dunia 2022/Piala Asia 2023 dan terkeluar dari persaingan merebut tiket ke pusingan ketiga kelayakan Piala Dunia selepas tumpas 1-2 kepada Vietnam malam tadi.
Bagaimanapun berbanding ketika dibelasah 4-0 oleh Emiriah Arab Bersatu (UAE) minggu lalu, kecaman yang dilempar terhadap pasukan, terutama pemain naturalisasi, Guilherme de Paula yang menjaringkan gol tunggal Malaysia menerusi sepakan penalti sedikit ‘lembut’.
Kritik tetap kritik, namun penggunaan bahasa penyokong lebih ‘sopan’ sama ada kerana Harimau Malaya menunjukkan permainan melawan sebelum kalah atau menghormati ketua jurulatih, Tan Cheng Hoe yang kematian bapa beberapa jam sebelum perlawanan.
“Tahniah pasukan Malaysia. Dah buat yangg terbaik dari pengurusan dan pemain, tapi nak buat lagu mana, bukan rezeki kita nak menang lagi,” tulis pengguna Facebook, Mazlan Baharum dalam Utusan Online.
“Macam kurang sangat yang hentam kesilapan Brendan (Gan) bagi penalti ya, entah kenapa…Sedangkan pada masa tu, tempo menyerang kita lebih baik daripada Vietnam,” kata Shamsul Nizam J.
“Striker (penyerang) tak ada yang betul-betul tajam. Satu lagi Akhyar (Rashid) ditolak semasa membuat tandukan depan gol, tetapi pemain Vietnam terjatuh tanpa kontak yang jelas telah diberi penalti,” kata pemilik akaun Hasbullah Salleh.
“Safawi (Rasid) takleh gi (pergi), Akhyar pun sama. Beberapa prlwanan terakhir ni sayap Malaysia dah tak ada fungsi. Bagus lagi kalau TCH (Tan Cheng Hoe) cari pemain yg boleh control game berbanding pemain sayap yang takda idea mcm mana nak lepas daripada pertahanan tepi lawan,” tulis Azizul Basrah.
KESEBELASAN utama Harimau Malaya ketika menentang Vietnam.Jurulatih kena lebih peka dalam pemilihan pemain. Siapa yg patut diambil dan siapa tidak patut diambil untuk mewakili Malaysia. Pemain tempatan pun ada yang lagi bagus daripada pemain natrulisasi,” komen Noor Asmadi Osman.
Bagaimanapun, ada juga peminat yang mempersoalkan tindakan De Paula berlari laju ke tepi padang dan menuju ke kamera ketika meraikan jaringannya pada minit ke-72.
“De paula lebih laju berlari semasa raikan gol berbanding semasa dalam perlawanan,” tulis Zainalabidin Hizmi.
“Terkejut aku tengok De Paula tu bole pula lari laju lepas score gol, dah tu dia punya celebrate dah mcm menang cup (piala),” kata Shaiful Nizar.


“Game play De paula langsung tak mencabar benteng pertahanan Vietnam. Rasanya striker paling lemah dan tak function aku tengok .. sekadar gembira dapat meraikan goal penalti dan boleh berlari laju selepas menjaringkan goal penalti,” komen Syafiqs Nasruddin.



“Baru score sebijik dah jerit-jerit, baling-baling air bagai.. bukan buat menang pun penalti ko tu.. puiii…” tulis Azlan Zamzuri.
"
Djokovic tamatkan penguasaan ‘Raja Tanah Liat’;"
PARIS: Novak Djokovic menamatkan penguasaan hebat Rafael Nadal pada kejohanan tenis Terbuka Perancis apabila melakar kemenangan empat set pada separuh akhir sebentar tadi.
Pemain No. 1 dunia dari Serbia itu bangkit daripada ketinggalan untuk menang 3-6, 6-3, 7-6 (7-4), 6-2, sekali gus mengakhiri dominasi ‘Raja Tanah Liat’, Nadal sejak empat tahun lalu.
Turun untuk memburu kejuaraan buat kali ke-14, Nadal sebaliknya mengalami kekalahan ketiga dalam 108 penampilan di Terbuka Perancis.
Djokovic, 34, kini perlu segera menyegarkan semula badannya untuk berdepan lawan yang lebih muda, Stefanos Tsitsipas dalam final esok.
STEFANOS Tsitsipas mengalahkan Alexander Zverev dalam pertarungan sengit lima set.Pemain berusia 22 tahun dari Greece itu melangkah ke final Grand Slam pertamanya dengan menewaskan bintang Jerman, Alexander Zverev dalam pertarungan epik lima set.
Tsitsipas, pilihan kelima kejohanan menang 6-3, 6-3, 4-6, 4-6, 6-3 dalam pertarungan berkualiti tinggi yang ditonton lebih 5,000 peminat.
“Anda perlu mempamer aksi terbaik jika mahu menang ke atas Rafa di gelanggang ini.
“Malam ini, saya memberikan permainan tenis terbaik,” kata Djokovic, yang memburu gelaran Grand Slam ke-19. – AGENSI
"
‘Xavi’ Beseri sedia ke Brazil;"
KANGAR: Bakat istimewa Uzzair Zayyan Naimulddin, kanak-kanak berusia 12 tahun dari Beseri di sini yang diterima masuk ke Akademi Bola Sepak Cruzeiro Brazil-British International School Phuket (BISP) sudah dikesan sejak berusia enam tahun.
Dia mengakui, tidak mahu melepaskan peluang berlatih di Akademi Cruzeiro itu untuk memantapkan kemahiran, teknik dan mencari pengalaman di pentas antarabangsa sebelum bergelar pemain profesional.
“Permohonan untuk memasuki akademi tersebut sudah dibuat sejak tahun lalu dan perlu melalui beberapa proses termasuk menghantar video semasa bermain bola sepak, temu bual berkaitan sukan tersebut dan akademik.
“Kebiasaannya, proses ini dilakukan bersemuka tetapi kerana Covid-19, semua dilakukan secara dalam talian. Saya memang tidak menyangka diterima masuk kerana semasa sesi temu bual saya berasa gementar.
“Peluang ini, diharap dapat membuka peluang kepada saya untuk menjadi pemain bola sepak profesional seperti idola saya iaitu bekas pemain Barcelona, Xavi Hernandez dan bekas pemain negara, Safee Sali,” katanya kepada Utusan Malaysia.
UZZAIR Zayyan (kanan) diterima masuk ke Akademi Bola Sepak Cruzeiro Brazil – British International School Phuket (BISP), Ogos depan. – UTUSANKelmarin, Utusan Malaysia melaporkan, cita-cita seorang pelajar berusia 12 tahun dari Beseri di sini untuk menjadi pemain bola sepak professional semakin cerah apabila diterima masuk ke Akademi Bola Sepak Cruzeiro Brazil -BISP pada Ogos depan.
Uzzair Zayyan yang merupakan pelajar Sekolah Kebangsaan (SK) Seri Tunjong, Beseri diserap di bawah Program High Performance Team (HPT) dan mendapat biasiswa sukan (bola sepak) berjumlah RM120,000 setahun yang dikendalikan di bawah Akademi Bola Sepak Cruzeiro Brazil.
Sementara itu, bapanya, Naimulddin Haron, 42, akan terus memberi sokongan kepada anaknya itu untuk mengejar cita-cita dan berharap anaknya tidak akan meninggalkan bidang akademik.
“Alhamdulillah, walaupun aktif bersukan, Uzzair masih memberi tumpuan dalam kelas semasa belajar. Terlibat dalam sukan ini juga menjadikannya lebih berdisiplin, dapat mengawal panas baran dan juga dapat membuat keputusan dengan baik,” katanya yang juga Guru Besar SK Titi Tinggi.
"
Manchester United mahu jual 9 pemain;"
MANCHESTER: Ole Gunnar Solskjaer sudah menyenaraikan sembilan pemain yang akan dijual apabila pasaran perpindahan dibuka bulan depan.
Selepas menutup kempen tanpa trofi buat buat musim ketiga berturut-turut, sudah tiba masanya Red Devils melakukan rombakan besar-besaran dengan membawa masuk beberapa bintang baharu.
Bagaimanapun bagi membolehkan pembelian baharu dilakukan dan memperoleh dana yang cukup, ramai pemain perlu dilepaskan.
Mendapatkan pembeli sesuai untuk semua pemain yang mahu dijual adalah cabaran terbesar United selepas pandemik Covid-19 menjejaskan poket kebanyakan kelab di seluruh dunia.
Jadon Sancho menjadi sasaran No. 1 untuk dibeli. United juga dikaitkan dengan Harry Kane, Raphael Varane, Erling Haaland dan Pau Torres.
PEMAIN DALAM SENARAI UNTUK DIJUAL

PAUL POGBA
Bintang tengah Perancis ini memasuki tahun terakhir kontraknya di Old Trafford dan ejennya, Mino Raiola mengakui pemain itu mahu meninggalkan kelab.
Bagaimanapun United tidak mahu kehilangan pemenang Piala Dunia itu tanpa mendapat sesen pun selepas membelinya pada harga 89 juta pound (RM522 juta), lima tahun lalu. Melepaskan Pogba, 28, sekarang adalah pilihan terbaik.

JESSE LINGARD
Selepas beraksi cemerlang sepanjang dipinjamkan kepada West Ham, Lingard menjadi buruan beberapa kelab di pasaran.
Bermakna, United boleh meletakkan harga lebih baik untuk pemain tengah England itu.

DAVID DE GEA
Perebutan jersi No. 1 United hampir pasti akan dimenangi Dean Henderson, yang diturunkan dalam kebanyakan perlawanan berbanding De Gea.
Kegagalan penjaga gol Sepanyol itu menyelamatkan semua sepakan penalti, selain gagal menyempurnakan tendangan ketika pasukannya tewas kepada Villarreal dalam final Liga Europa mendorong Solskjaer kembali memilih Henderson sebagai pilihan utama.

NEMANJA MATIC
Berkhidmat dengan baik sejak empat tahun lalu tapi sering kehilangan tempat kepada Fred dan Scott McTominay, manakala Donny van de Beek bersedia merebut posisi sama musim depan.
Pemain tengah Serbia berusia 32 tahun itu sudah berhubung dengan pengurus lamanya, Jose Mourinho untuk berhijrah ke AS Roma biarpun menandatangani kontrak baharu sehingga 2023, tahun lalu.

ANDREAS PEREIRA
Perkembangan pemain tengah Brazil ini amat perlahan sejak menyertai United pada 2014. Dia juga bergelut sepanjang dipinjamkan ke Lazio, menyebabkan masa depannya tidak selamat.

DANIEL JAMES
Jika Sancho menjadi keutamaan, ia berita buruk buat James yang sudahpun sukar merebut tempat dalam kesebelasan utama di bawah Solskjaer.
Leeds United berminat mendapatkan pemain sayap Wales itu musim lalu dan mungkin cuba mendapatkannya semula musim depan.

PHIL JONES
Ramai yang terlupa Phil Jones masih pemain United kerana dia tidak diturunkan walaupun seminit musim ini.
Biarpun dihimpit kecederaan panjang, pertahanan berusia 29 tahun itu masih menikmati gaji 100,000 pound (RM586,500) seminggu, beban yang mahu dibuang United.

DIOGO DALOT
Selepas dipinjamkan kepada AC Milan, pertahanan Portugal itu menunjukkan peningkatan dengan membawa kelab tersebut muncul naib juara Serie A.
Bagaimanapun masa depannya bukan di Old Trafford kerana United mahu mencari bek kanan baru dan akan menjual pemain berusia 22 tahun itu bagi mendapatkan tunai.

TAHITH CHONG
Pemain sayap Belanda berusia 21 tahun ini dianggap prospek besar ketika tiba di Old Trafford pada 2018, namun gagal menyerlah dan tidak memberi impak sejak pulang dari pinjaman di Club Brugge.
"
Denmark, Finland antara dua darjat;"
COPENHAGEN: Penjaga gawang Finland, Lukas Hradecky tidak suka bermanis mulut ketika ditanya mengenai peluang pasukannya apabila berdepan Denmark dalam aksi pembukaan Kumpulan E esok, sebaliknya mengakui lawan mereka ‘sempurna’ di semua posisi.
Tanpa dapat menyebut di mana kekuatan Finland untuk melakar kejutan ke atas juara Eropah 1992, Denmark, Hradecky sebaliknya berharap, status sebagai underdog dan semangat berpasukan tinggi diharap mampu menghadirkan keputusan tidak diduga di Copenhagen.
“Lebih baik saya berterus-terang, mereka (Denmark) memiliki pemain yang lebih baik daripada kami di setiap posisi.
“Bagaimanapun, kami pernah membuktikan pasukan Finland yang penuh ‘teka-teki’ mampu menjadi lebih hebat daripada apa yang dijangkakan,” kata pemain Bayer Leverkusen itu.
Penyerang berbisa Norwich City, Teemu Pukki, Denmark pastinya menjadi senjata Finland untuk menembusi gawang Denmark yang diperkuatkan penjaga gol Leicester, Kasper Schmeichel.
TEEMU Pukki menjadi sandaran utama Finland dalam Euro 2020.Denmark juga memiliki gandingan ampuh di pertahanan tengah diketuai tonggak Chelsea, Andreas Christensen dan bintang AC Milan, Simon Kjaer.
Perancang utama Tottenham, Pierre-Emile Hojbjerg pula akan merencana gerakan pasukan itu bersama bintang Inter Milan, Christian Eriksen.
Selain memiliki barisan serba lengkapkan, kehadiran 16,000 di Stadium Parken juga diharap mampu memberi motivasi tambahan buat Denmark dalam misi mengulangi magis 1992.
“Kami akan mengharungi pengalaman unik, sesuatu yang mungkin tidak akan dirasai lagi selepas ini.
“Saya amat bersedia dan tidak sabar untuk beraksi di depan ribuan penonton, namun dalam masa sama kami harus mengawal emosi, tidak terlalu yakin dan cuba melakukan tugas sebaik mungkin,” kata Schmeichel.
Statistik juga menunjukkan Denmark adalah pilihan untuk memenangi pertarungan itu kerana Finland hanya menang sekali ke atas pasukan itu daripada 22 pertemuan mereka. Kali terakhir kemenangan diraih adalah pada 1949, yang mana tiada seorang pemain kedua-dua pasukan sudah dilahirkan ketika itu. – AGENSI
"
Kedudukan Southgate tetap terjamin;"
LONDON: Gareth Southgate tidak akan dipecat meskipun England meraih keputusan kurang memberangsakan di Euro 2020 dengan The Three Lions bakal bertemu Croatia dalam aksi pembukaan, esok.
Pengendali berusia 50 tahun itu sedang mempersiapkan pasukannya bagi aksi di Stadium Wembley menentang pasukan yang meranapkan impian The Three Lions di Piala Dunia, tiga tahun lalu.
Menamatkan saingan di Rusia di kedudukan keempat, England merupakan salah satu pasukan pilihan di Euro dan Southgate berjaya membawa pasukan itu dengan baik setakat ini.
Persatuan Bolasepak Inggeris (FA), bersedia untuk mengekalkan Southgate bersama barisan pemain-pemainnya sehingga Piala Dunia 2022 meskipun tidak berjaya di Euro.
Southgate berjaya membentuk sebuah pasukan menarik selari dengan kehendak FA yang mahu persediaan dilakukan untuk Qatar 2022.
“Kami perlu buktikan kecemerlangan England. Kejohanan akan bermula dan kami perlu tunjukkan kemampuan sebenar kami untuk tempoh empat minggu ini.
“Pemain-pemain mahu keputusan positif bercakap untuk mereka kerana ini adalah peluang yang jarang berlaku,” kata Southgate.-AGENSI
"
Gundogan yakin dengan kehadiran Havertz;"
MUNICH: Pemain tengah Jerman, Ilkay Gundogan mengakui keyakinannya semakin bertambah dengan kehadiran rakan sepasukannya, Kai Havertz dari Chelsea sebaik pasukan itu merangkul kejuaraan Liga Juara-Juara dengan menundukkan Manchester City.
Gundogan berkata, meskipun Harvetz bermula perlahan bersama The Blues namun kejuaraan Liga Juara-Juara yang diraih secara tidak langsung memberikannya keyakinan untuk beraksi di Euro 2020.
“Liga Juara-Juara memberikan keyakinan kepada pemain-pemain terutamanya Kai yang meledak gol kemenangan dalam perlawanan itu dan saya sangat gembira untuk Kai kerana dia layak menang,” kata Gundogan.
Walaupun City menjadi pilihan untuk menjuarai Liga Juara-Juara, namun Gundongan terpaksa menerima kekalahan kepada Chelsea dan mengakui ia sangat perit terutama selepas sekian lama menanti untuk ke pentas final.
“Sukar untuk diterima kekalahan seperti itu di final Liga Juara-Juara. Kami bekerja keras selama lapan tahun dan saya kalah di pentas final sekali lagi dan ia sangat mengecewakan.
“Sekarang ini adalah masa untuk fokus kepada aksi Euro dan saya sudah tidak sabar untuk memulakan kempen bersama Die Mannschaft.
“Kami diundi dalam kumpulan maut bersama Perancis, Portugal dan Hugary tetapi kami percaya, pasukan ini sudah bersedia,” kata pemain berusia 30 tahun itu.-AGENSI
 
 
"
Separuh akhir adalah realistik buat England;"
LONDON: Bekas pertahanan England, Jamie Carragher berkata, kedudukan separuh akhir adalah sasaran paling realistik buat England di kejohanan Euro 2020.
Seperti biasa, ramai meletakkan harapan tinggi kepada skuad Three Lions apabila beraksi di kejohanan utama terutama selepas menamatkan saingan di kedudukan keempat Piala Dunia 2018 dan penyokong mengharapkan keputusan sama di Euro 2020.
Carragher menegaskan, penyokong tidak seharusnya meletakkan harapan tinggi bagi mengelakkan kekecewaan kerana jika The Three Lions berjaya ke separuh akhir, ia boleh dikira sebagai pencapaian besar.
“Sebagai penyokong, kita perlu realistik dengan keadaan semasa. Mara ke saingan empat terbaik di Euro adalah pencapaian luar biasa,” kata bekas pertahanan Liverpool itu.
Carragher percaya, England boleh dikira sebagai pasukan underdog Euro 2020 kerana tidak memiliki kualiti setanding Perancis, Belgium dan Portugal.
“Perancis dan Belgium memiliki pemain bertaraf dunia di setiap posisi manakala juara bertahan Portugal adalah lebih baik berbanding 2016 dengan kehadiran Ruben Dias, Bruno Fernandes dan Bernando Silva dalam skuad utama mereka.
“Sepanyol dan Jerman walaupun tidak setanding 2012 dan 2014 namun mereka kekal sebagai kuasa besar dalam pertandingan ini.
“Itali adalah pasukan pencabar yang sangat berbahaya terutama di bawah kendalian Roberto Mancini yang meraih 27 perlawanan tanpa kalah,” katanya.-AGENSI
"
Perjuangan Malaysia belum selesai;"
PETALING JAYA: Tidak perlu menyalahkan sesiapa. Lebih baik fokus ke depan, cuba kalahkan Thailand dan melayakkan diri ke Piala Asia 2023.
Itu pesanan Ketua Jurulatih Harimau Malaya, Tan Cheng Hoe yang jelas kecewa dengan kekalahan 1-2 Malaysia kepada Vietnam, namun masih berusaha menaikkan semangat anak-anak buahnya menghadapi satu lagi aksi penting menentang Thailand, Rabu ini.
Biarpun peluang untuk melayakkan diri ke Piala Dunia 2022 sudah tertutup, namun kata Cheng Hoe perjuangan Harimau Malaya belum berakhir dan mereka perlu bangkit dalam aksi penutup minggu depan.
Selepas gagal ke pusingan ketiga kelayakan Piala Dunia 2022, fokus Harimau Malaya kini adalah mengalahkan Thailand, Rabu ini dan meraih tiket ke pusingan ketiga kelayakan ketiga Piala Asia 2023.

“Bola sepak adalah kerja berpasukan, saya tidak boleh menyalahkan seorang atau dua pemain kerana kami kalah perlawanan ini. Kami perlu tingkatkan persembahan dan mengekalkan kerjasama berpasukan.
“Pemain saya beraksi dengan baik dan kita perlu fokus kepada aksi berdepan Thailand. Ia juga bukan perlawanan yang mudah kerana mereka mempunyai rehat yang lebih baik daripada kami.
“Sebagai jurulatih saya perlu melakukan persiapan dan pemulihan untuk pemain bersedia dengan aksi seterusnya berdepan Thailand,” katanya hari ini.
Kekalahan 1-2 kepada Vietnam di Stadium Al Maktoum, Dubai awal pagi tadi meletakkan Malaysia di tangga keempat Kumpulan G dengan berkongsi sembilan mata bersama Thailand.
Hanya tiga pasukan teratas setiap kumpulan layak secara untuk beraksi ke pusingan ketiga kelayakan Piala Asia yang bakal berlangsung di China.

Sepakan penalti kontroversi Que Ngoc Hai membolehkan skuad Naga Emas memperoleh gol kemenangan pada minit ke-83, namun Cheng Hoe enggan mengulas mengenai insiden itu, sebaliknya mahu pasukan fokus kepada persiapan menentang Thailand.
“Saya tidak nampak insiden itu (sepakan penalti yang diterima Vietnam) kerana ia berlaku dengan amat pantas. Pengadil sudah buat keputusan, saya tidak boleh ubah apa-apa.
“Selepas gagal untuk ke pusingan kelayakan ketiga Piala Dunia, sekarang fokus kami adalah Piala Asia,” katanya.
Nguyen Tien Linh meletakkan Vietnam di depan pada minit ke-27, namun Guilherme de Paula menyamakan kedudukan di minit ke-72 menerusi sepakan penalti selepas dia dijatuhkan oleh pertahanan lawan.
"
Machell ‘senjata baharu’ Perak sudah tiba di Ipoh;"
IPOH: Pengambilan pemain import baharu oleh Perak FC bagi menghadapi baki Liga Super musim ini bukan omongan kosong kerana salah seorang daripada mereka, Charlie Machell sudah berada di Ipoh.
Perkara itu disahkan oleh ketua jurulatih  Bos Gaurus, Chong Yee Fatt ketika ditanya mengenai perkembangan pasukan itu.
“Machell sudah ada di Ipoh dan menyertai latihan yang dijalankan secara ‘Zoom setakat ini.
“Dia datang awal untuk menyesuaikan diri dengan keadaan di sini,” kata Yee Fatt kepada Utusan Malaysia.
Menurut Yee Fatt, Marcell 26 yang berasal dari England kali terakhir mewakili kelab Kemboja, Visakha FC musim 2021.
Pemain tengah menyerang itu pernah mewakili kelab Singapura, New Hougang United FC sebelum ini.
Yee Fatt menjangka empat pemain lagi akan tiba Malaysia minggu hadapan.
“Mereka akan dikuarantin selama 14 hari sebelum boleh menyertai pasukan Perak,” katanya yang enggan mendedahkan identiti mereka.
Katanya, lima pemain itu akan menggembling tenaga dengan Nana Poku, Leandro Dos Santos dan Careca serta penyerang pinjaman Sri Pahang FC, Sergio Aguero.
“Kita akan berkongsi pemain dengan Perak II supaya kemampuan kedua-dua pasukan seimbang dalam baki kempen nanti,” katanya. – UTUSAN
"
Switzerland, Wales sama kuat;"
BAKU, Azerbaijan: Wales dan Switzerland membuka kempen Euro 2020 dengan berkongsi mata selepas  terikat 1-1 pada aksi Kumpulan A yang berlangsung di Stadium Olimpik, sebentar tadi.
Switzerland pastinya kecewa di atas kegagalan mengutip mata penuh selepas mencipta lebih banyak peluang dan menguasai perlawanan.
Ketumpulan jentera serangan yang diketuai Haris Seferovic menyudahkan peluang terhidang antara faktor skuad kendalian Vladimir Petkovic gagal meraih tiga mata.
Wales pula perlu berterima kasih kepada penjaga golnya, Danny Ward yang cemerlang menafikan beberapa percubaan berbahaya jentera serangan Switzerland.
Usaha anak-anak buah Petkovic mencari jaringan pembukaan akhirnya berjaya menerusi tandukan penyerang, Breel Embolo yang menerima hantaran, hasil sepakan penjuru Xherdan Shaqiri pada minit ke-49.

Tersentak  dengan gol tersebut, Wales terus meningkatkan tempo permainan dan berjaya menyamakan kedudukan juga menerusi tandukan oleh penyerang, Kieffer Moore pada minit ke-74.
Switzerland seakan mampu membawa pulang tiga mata, namun gol yang dijaringkan pemain gantian, Mario Gavranovic lima minit sebelum tamat permainan dibatalkan selepas Video Bantuan Pengadil (VAR) mendapati dia berada dalam kedudukan ofsaid.
Aksi serang-menyerang kedua-dua pasukan dalam lima minit terakhir gagal menghasilkan sebarang jaringan, sekali gus kedudukan kekal hingga wisel penamat ditiupkan. – AGENSI
"
Copa America terima ‘serangan’ pertama Covid-19;"
BRASILIA: Perkara yang paling dibimbangi penganjur Copa America akhirnya menjadi kenyataan apabila 12 anggota skuad Venezuela yang terdiri daripada pemain, pegawai dan kakitangan disahkan positif Covid-19.
Jabatan Kesihatan Brasilia dalam satu kenyataan hari ini berkata, keputusan positif itu dimaklumkan oleh penganjur malam semalam iaitu tidak lama selepas pasukan Venezuela tiba di Brazil.
“Jabatan kesihatan dimaklumkan oleh CONMEBOL (Konfederasi Bola Sepak Amerika Selatan) bahawa 12 anggota delegasi bola sepak Venezuela, termasuk pemain dan jurulatih diuji positif Covid-19.
“Kesemua mereka tidak menunjukkan simptom dan diasingkan  dalam bilik hotel masing-masing di bawah pemantauan pasukan CONMEBOL serta  pegawai jabatan kesihatan,” kata mereka dalam satu kenyataan kepada AFP hari ini.
Kenyataan tersebut bagaimanapun tidak menyatakan secara terperinci berapa pemain yang dijangkiti virus berkenaan.
Jumaat lalu, CONMEBOL mengumumkan bahawa setiap pasukan dibenarkan membawa masuk pemain gantian tanpa sebarang had sekiranya terdapat anggota pasukan mereka dijangkiti Covid-19 kerana pembatalan perlawanan tidak dibenarkan.
Venezuela sepatutnya menentang Brazil dalam aksi pembukaan di Stadium Mane Garrincha esok (5 pagi Isnin waktu Malaysia), dan tidak dapat dipastikan apakah status pasukan itu ekoran perkembangan terbaharu ini. – AFP
"
Barbora muncul juara Roland Garros;"
PARIS : Barbora Krejcikova mencipta sejarah tersendiri apabila memenangi gelaran perseorangan Grand Slam pertamanya di Terbuka Perancis, sebentar tadi.
Malah, pemain dari Republik Czech muncul pemain wanita pertama negara itu merangkul kejuaraan Roland Garros dalam tempoh 40 tahun.
Berada dikedudukan ranking ke-33 dunia, Krejcikova menang 6-1, 2-6, 6-4 ke atas pemain Rusia, Anastasia Pavlyuchenkova.
Pemain berusia 25 tahun itu menyamai rekod rakan senegaranya, Hana Mandlikova yang meraih trofi di Paris pada tahun 1981.
Krejcikova turut mendedikasikan kemenangan itu kepada mentornya iaitu bekas juara Wimbledon, Jana Novotna yang telah meninggal dunia akibat barah pada usia 49 tahun pada tahun 2017.
“Sukar untuk diungkapkan. Saya tidak percaya saya baru memenangi Grand Slam.
“Saya menghabiskan banyak masa dengan Jana sebelum dia meninggal. Kata-kata terakhirnya kepada saya adalah menikmati tenis dan mencuba untuk memenangi Grand Slam.
“Saya tahu dia menjaga saya dan semua ini adalah untuk dia. Dia sangat memberi inspirasi, saya sangat merindukannya,” katanya. – AFP
"
Belanda jumpa Ukraine tanpa De Ligt;"
AMSTERDAM: Belanda bakal membuka kempen Euro 2020 menentang Ukraine esok (3 pagi Isnin waktu Malaysia) tanpa pertahanan tengah, Matthijs de Ligt yang mengalami kecederaan pangkal paha, umum jurulatih Orange, Frank de Boer hari ini.
“Persaingan masih di peringkat awal, jadi kami tidak mahu mengambil risiko kerana kami masih ada dua perlawanan peringkat kumpulan untuk diharungi.
“Kecederaannya tidak terlalu serius dan kami yakin dia mampu kembali beraksi dalam perlawanan seterusnya,” kata De Boer.
Tonggak Juventus itu turut terlepas aksi pemanas badan terakhir Belanda ketika menewaskan Georgia 3-0 pada 6 Jun lalu.
Ketiadaannya adalah tamparan hebat buat pasukan yang sudahpun kehilangan kapten dan bek tengah berpengaruh, Virgil van Dijk yang diketepikan daripada skuad kali ini akibat kecederaan anterior cruciate ligament (ACL).
VIRGIL van Dijk (kiri) disisihkan daripada skuad sejak awal lagi akibat kecederaan ACL.De Boer juga bakal memulakan kejohanan tanpa penjaga gol, Jasper Cillessen yang terpaksa digugurkan akibat positif Covid-19.
Maarten Stekelenburg, 38, anggota skuad Piala Dunia 2010 Belanda menjadi pilihan sebagai penjaga gawang utama Oranje, manakala Tim Krul, 33, bertindak sebagai pemain simpanan.
Belanda sebelum ini turut mengenepikan bintang tengah Manchester United, Donny van de Beek akibat kecederaan otot.
Skuad Oranje kembali di pentas kejohanan utama selepas ‘hilang’ dari radar Euro 2016 dan Piala Dunia 2018.
Anak-anak buah De Boer akan beraksi di tempat sendiri di Amsterdam dalam semua perlawanan Kumpulan C.
Selepas menentang Ukraine, mereka akan bertemu Austria pada 17 Jun, diikuti pasukan kerdil, Macedonia Utara pada 21 Jun.
"
Malaysia layak semua acara;"
PETALING JAYA: Misi awal badminton Malaysia berjaya dicapai apabila menempatkan wakil dalam semua lima acara yang dipertandingkan pada Sukan ­Olimpik Tokyo sebaik saja kempen kelayakan berakhir.
Fokus seterusnya kini terarah kepada misi memburu pingat yang bakal diketuai jaguh perseorangan, Lee Zii Jia serta pemenang pingat perak Rio 2016, Chan Peng Soon-Goh Liu Ying.
Presiden Persatuan Badminton Malaysia (BAM), Tan Sri Mohamad Norza Zakaria berkata, persiapan semua pemain yang layak ke temasya 23 Julai hingga 8 Ogos itu sudahpun bermula, termasuk melibatkan beregu profesional, Peng Soon-Liu Ying.
“Kami turut memanggil Liew Daren untuk menjadi rakan sepelatih Lee Zii Jia, selain Tan Kian Meng-Lai Pei Jing untuk tujuan yang sama,” katanya kepada Mingguan Malaysia semalam.
Selain juara All England, Zii Jia dan gandingan Peng Soon-Liu Ying, turut meraih tiket Olimpik Tokyo adalah Soniia Cheah (perseorangan wanita), Aaron Chia-Soh Wooi Yik (beregu lelaki) dan Chow Mei Kuan-Lee Meng Yean (beregu wanita) dalam beregu wanita.
CHAN Peng Soon (kiri) dan Goh Liu Ying turut menjalani latihan bersama skuad kebangsaan.Kelmarin, Setiausaha Agung Persekutuan Badminton Dunia (BWF), Thomas Lund mengesahkan proses kelayakan ke Sukan Olimpik sudah tamat tanpa ada sebarang penambahan kejohanan untuk pemain memburu mata.
Kejohanan kelayakan itu secara rasminya tamat pada 15 Jun dan ranking Race To Tokyo iaitu sistem kelayakan ke Sukan Olimpik Tokyo 2020 tidak akan berubah.
“Surat jemputan akan diedar selepas segala proses selesai, namun kami perlu mendapatkan pengesahan Jawatankuasa Olimpik Kebangsaan dan Ahli Gabungan,” katanya.
Olimpik 2016 me­nyaksikan badminton melakar sejarah meraih tiga perak menerusi Datuk Lee Chong Wei (perseorangan lelaki), Goh V Shem-Tan Wee Kiong (beregu lelaki) dan Peng Soon-Liu Ying (beregu campuran).
Kontinjen Malaysia menutup kempen di Brazil dengan keputusan terbaik apabila turut meraih perak menerusi Pandelela Rinong-Cheong Jun Hoong (terjun 10 meter platform seirama), selain gangsa acara trek berbasikal yang dihadiahkan Azizulhasni Awang (keirin).
Selain badminton, 13 lagi ­atlet negara sudah mengesahkan tiket Olimpik Tokyo setakat ini kesemuanya dalam acara terjun, pelayaran, berbasikal, memanah dan gimnastik.
"
Bale puas raih satu mata;"
BAKU, Azerbaijan : Kapten Wales, Gareth Bale mengakui pasukannya bermain dengan berani untuk mengikat Switzerland 1-1 pada perlawanan Kumpulan A kempen Euro 2020 di Stadium Olimpik, hari ini.
Jaringan penyamaan penyerang Wales, Kieffer Moore pada minit ke-74 berjaya memadam kelebihan gol pembukaan Breel Embolo, empat minit selepas bermula babak kedua.
“Sejujurnya ia perlawanan yang sukar dan kedua-dua pasukan mahu meraih mata.
“Kami tidak terlalu kecewa dengan keputusan seri ini kerana ia permulaan yang positif, kami mempunyai peluang begitu juga dengan lawan.
“Perkara terbaik adalah apabila ketinggalan 1-0, kami menunjukkan karektar sebenar untuk bangkit semula mencari gol penyamaan.
“Kami harus bekerja lebih keras bagi menghadapi aksi seterusnya,” kata Bale.
Switzerland hampir meraih tiga mata namun jaringan penyerang, Mario Gavranovic dibatalkan selepas Video Bantuan Pengadil (VAR) mendapati dia berada dalam kedudukan ofsaid.
“Sejak beberapa tahun lalu, saya bencikan VAR, tetapi mulai saat ini, saya suka dengannya. Ia permainan yang adil,” kata pemain tengah Wales, Joe Allen. – AGENSI
"
Aksi Denmark, Finland dihentikan;"
COPENHAGEN: Perlawanan pembukaan kumpulan B di antara Denmark dan Finland bertukar tragedi selepas pemain Denmark, Christian Eriksen rebah secara tiba-tiba pada penghujung separuh babak masa pertama.
Eriksen yang sebelum itu sedang menerima lontaran ke dalam, tiba-tiba tumbang dan tidak sedarkan diri.
Situasi itu menyaksikan pengadil perlawanan, Anthony Taylor segera menghentikan perlawanan tersebut dan memanggil pegawai perubatan masuk ke dalam padang dan bantuan pernafasan (CPR) dilakukan ke atas Eriksen.
Pemain-pemain Denmark kelihatan bersedih dan mengelilingi Eriksen yang dirawat di tepi padang.
Perlawanan ketika itu sedang memasuki waktu rehat yang menyaksikan kedudukan terikat tanpa jaringan di Stadium Parken.
Pada perlawanan tersebut, Eriksen dilihat cemerlang bersama pasukan Denmark dan turut melakukan beberapa percubaan berbahaya ke gawang pasukan Findland.
Bagaimanapun, pada minit ke-42, Eriksen dilihat tidak bermaya dan rebah secara tiba-tiba hingga tidak sedarkan diri ketika itu. – AGENSI
"
Eriksen sudah sedar, perlawanan bersambung semula;"
COPENHAGEN: Perlawanan di antara Denmark dan Finland disambung semula selepas terhenti pada minit ke-42 ekoran pemain tengah Denmark, Christian Eriksen rebah secara tiba-tiba.
Perlawanan pertama kumpulan B Euro 2020 itu terhenti dalam tempoh lebih daripada satu jam di Stadium Parken dan telah bersambung semula.
Dalam pada itu, Eriksen dilaporkan sudah sedar di hospital selepas tumbang ketika aksi Euro 2020 menentang Finland di Copenhagen.
“Christian Eriksen sudah sedar dan sedang menjalani pemeriksaan lanjut,” kata Kesatuan Bolasepak Denmark di Twitter. – AGENSI
"
Tandukan Pohjanpalo kecewakan Denmark;"
COPENHAGEN: Penyerang Finland, Joel Pohjanpalo muncul wira apabila menjaring gol kemenangan pada minit ke-60 sekali gus membantu pasukannya meraih tiga mata ketika menundukkan Denmark 1-0 dalam aksi kumpulan B Euro 2020 di Stadium Parken, sebentar tadi.
Denmark perlu menyalahkan diri sendiri di atas kekalahan itu selepas menguasai hampir keseluruhan permainan dan mencipta lebih banyak peluang berbanding Finland namun dihampakan dengan ketumpulan jentera serangan mereka.
Babak pertama menyaksikan Denmark melakukan lebih 10 percubaan ke gawang Finland yang membuat penampilan sulung di kejohanan besar tersebut namun mereka gagal meraih jaringan tatkala penjaga gol, Kasper Schmeichel langsung tidak diuji.
Kebuntuan jaringan kekal sehingga kedua-dua pasukan memasuki bilik persalinan selepas perlawanan terhenti lebih satu jam ekoran pemain tengah Denmark, Christian Eriksen rebah secara tiba-tiba pada penghujung separuh babak masa pertama.
Bersambung babak kedua, skuad kendalian Kasper Hjulmand terus menggandakan asakan tetapi pertahanan Finland begitu disiplin bertahan.
Sebaliknya, dengan hanya satu serangan balas pantas, Finland berjaya memecah kebuntuan gol menerusi tandukan Pohjanpalo yang melonjak tinggi menyambut hantaran lintang Jere Urenon pada minit ke-60 untuk meletakan pasukannya mendahului.
Denmark berpeluang menyamakan kedudukan pada minit ke-72 namun peluang keemasan itu dipersiakan pemain tengah, Hjobjerg yang gagal menyempurnakan sepakan penalti untuk menewaskan penjaga gol Finland, Lukas Hradecky. – AGENSI
"
Lukaku pamer ketajaman, benam Rusia;"
SAINT PETERSBURG : Belgium tidak berdepan masalah untuk membuka kempen Euro 2020 dengan kemenangan apabila mudah membenam Rusia 3-0 dalam aksi kumpulan B di Stadium Gazprom, sebentar tadi.
Turun dengan reputasi pasukan di ranking No.1 dunia, Belgium hanya memerlukan 10 minit untuk merobek gawang Rusia menerusi ledakan penyerang sensasi mereka, Romelu Lukaku.
Lukaku meraikan jaringan tersebut dengan berlari menuju ke kamera sambil menjerit :” Chris, Chris, saya sayang anda,” katanya merujuk kepada rakan sepasukannya di Inter Milan, Christian Eriksen yang kini dirawat di hospital.
Gawang Rusia dibolosi buat kali kedua pada minit ke-34 dan kali ini hasil ledakan pertahanan Belgium, Thomas Meunier bagi memastikan skuad kendalian Roberto Martinez selesa mendahului 2-0 sebelum memasuki bilik persalinan.
Lukaku sekali lagi mencetak nama sebagai penjaring untuk gol kedua peribadinya dan ketiga buat Belgium pada minit ke-89 menerusi rembatan kencang dalam kotak penalti.
Kemenangan itu meletakkan Belgium menerajui kumpulan B  dengan kelebihan jaringan di atas Finland yang berada di tangga kedua biarpun berkongsi mata sama.
Belgium akan meneruskan aksi kedua peringkat kumpulan  bertemu Denmark, Jumaat ini. –  AGENSI
"
England bukan pasukan fantasi;"
LONDON: Faktor cuaca, tuntutan fizikal dan prestasi pemain setiap hari menjadi elemen utama yang diambil kira pengendali England, Gareth Southgate apabila menentukan kesebelasan pasukan untuk menentang Croatia hari ini.
Turun dengan misi membalas dendam atas kekalahan 1-2 kepada Croatia pada separuh akhir Piala Dunia 2018, bukan pengalaman, rekod atau corak permainan semata-mata menjadi keutamaan Southgate kerana beliau menegaskan mereka bukan berada dalam permainan ‘fantasy football’.
“Kami bercakap tentang cuaca dan tuntutan fizikal untuk memenangi perlawanan pada peringkat tertinggi.
“Penilaian terhadap prestasi pemain setiap hari mempengaruhi keputusan. Kami tidak boleh abaikan apa yang berlaku dalam sesi latihan dan hanya menentukan skuad berdasarkan gaya permainan, rekod atau pengalaman, ini bukan fantasy football,” kata Southgate.
Formasi 4-3-3 mungkin menjadi pilihan Three Lions, di mana pemain sayap, Raheem Sterling dijangka mengisi kesebelasan utama biarpun dia tidak mendapat minit permainan yang banyak bersama Manchester City musim ini.

Jack Grealish dan Marcus Rashford perlu bersaing untuk merebut kesebelasan utama kerana keutamaan Southgate adalah barisan yang seimbang di semua posisi.
“Kami perlu menurunkan pasukan yang boleh memenangi perlawanan, tidak kira dia pemain paling muda atau paling berpengalaman,” tegasnya.
Penjaring terbanyak Liga Perdana Inggeris, Harry Kane hampir pasti mengetuai jentera serangan dan memegang kunci untuk membawa England menamatkan penantian 55 tahun sejak kali terakhir merangkul kejuaraan utama pad Piala Dunia 1966.
Phil Foden, Mason Mount serta Jadon Sancho menjadi pilihan penyokong untuk diturunkan, namun apa yang diharapkan mereka mungkin berbeza daripada skuad pilihan Southgate.
Sementara itu, kapten Croatia, Luka Modric percaya, skuad England kali ini jauh lebih baik berbanding yang ditewaskan oleh mereka tiga tahun lalu.
“Saya tidak boleh sebut siapa pemain England yang mampu menjadi ancaman terbesar buat kami kerana mereka menampilkan terlalu ramai pemain muda berbakat yang dahagakan kejayaan. Mereka nampak amat bahaya dan sudah pilihan juara,” kata pemenang Ballon d’Or 2018 itu. – AGENSI
"
Oranje hampir tiada kelemahan;"
AMSTERDAM: Andrei Shevchenko mengakui, sukar untuk mencari kelemahan Belanda menjelang pertemuan sulung Kumpulan C esok kerana lawan mereka hampir sempurna.
Kata pengendali Ukraine itu, tidak mempunyai pelan istimewa untuk berdepan skuad Oranje, yang dijangka menguasai kreativiti tengah padang menerusi kombinasi Frenkie de Jong, Georginio Wijnaldum dan Marten de Roon.
“Tiada persiapan spesifik. Belanda hampir tiada kelemahan, memiliki ramai pemain berkualiti di semua posisi, jadi kami perlu melihat perlawanan secara keseluruhan,” kata bekas Pemain Terbaik Eropah, Shevchenko.
Sementara itu, Belanda mahu menyerap semangat 16,000 penonton di Johan Cruyff Arena bagi memburu kemenangan sulung dan menjadi pilihan utama untuk menjuarai Kumpulan C.
Oranje kembali ke pentas utama buat kali pertama sejak menduduki tangga ketiga Piala Dunia 2014. Mereka terlepas Euro 2016 dan Piala Dunia 2018.
“Kami berada pada kedudukan di antara kelompok empat hingga lapan terbaik, jadi realistiknya Belanda berpeluang baik untuk layak ke separuh akhir.
“Bagaimanapun sudah tentu misi utama kami dalam kejohanan ini adalah merangkul kejuaraan,” kata pengendali Belanda, Frank De Boer.
Satu lagi aksi Kumpulan C esok bakal menemukan pasukan kerdil, Macedonia Utara menentang Austria. – AGENSI
"
Fokus Piala Asia 2023;"
PETALING JAYA: Skuad Harimau Malaya perlu segera menutup buku lama dan memberikan tumpuan sepenuhnya kepada aksi menentang Thailand pada Rabu ini dalam usaha melayakkan diri ke Piala Asia 2023.
Jurulatih  kebangsaan, Tan Cheng Hoe berkata, beliau tidak mahu memandang rendah terhadap kepayahan Thailand pada pertemuan kali ini biarpun Malaysia pernah mencatat kemenangan 2-1 ke atas mereka di Stadium Nasional, Bukit Jalil pada November 2019.
“Kami masih ada peluang untuk menduduki tangga ketiga peringkat kumpulan sekali gus meraih slot kelayakan Piala Asia 2023 yang seterusnya.
“Jadi, kami perlu fikir untuk aksi berikutnya bertemu Thailand. Menentang Gajah Perang bukan mudah, kena ingat mereka lebih bagus daripada kami.
“Sudah tentu sebagai jurulatih, saya perlu membuat persediaan dan melakukan pemulihan sebelum bertemu dengan Thailand nanti,” kata Cheng Hoe dalam sidang akhbar selepas tamat perlawanan yang menyaksikan Malaysia tewas 1-2 kepada Vietnam, semalam.
Mengulas lanjut, Cheng Hoe, yang kehilangan ayahnya kira-kira 12 jam sebelum sepak mula dengan Vietnam berkata, anak-anak buahnya telah memberikan persembahan yang baik sepanjang perlawanan bertemu skuad Naga Emas, cuma nasib tidak menyebelahi mereka.
Beliau juga tidak mahu menyalahkan mana-mana pemainnya di atas kekalahan kepada Vietnam dalam aksi kelayakan Piala Dunia 2022/Piala Asia 2023 di Stadium Al Maktoum, Dubai itu.
“Saya tidak boleh salahkan satu atau dua pemain sebab bola sepak adalah sukan berpasukan. Kami perlu buktikan bahawa kami boleh beraksi dalam satu pasukan.
“Saya yakin Harimau Malaya mampu bangkit semula pada perlawanan akan datang,” katanya.
"
Juventus buru khidmat Pogba;"
TURIN: Juventus berhasrat mendapatkan semula Paul Pogba daripada Manchester United pada musim panas ini dan mungkin menawarkan Cristiano Ronaldo atau Paulo Dybala sebagai sebahagian daripada perjanjian itu.
Juventus dilaporkan berdepan kekangan kewangan dan perlu menawarkan pemain kepada United sebagai usaha untuk mendapatkan Pogba.
Pengendali Juventus, Massimiliano Allegri dikhabarkan berminat untuk membawa Pogba ke Turin pada musim panas ini dan percaya bintang Perancis itu akan menyerlah bersama skuad The Old Lady.
Kelab itu berjaya merangkul dua kejauraan Serie A dan Dua Coppa Italia selain mara ke final Liga Juara-Juara sebelum Pogba menyertai United pada 2016.
Pogba bagaimanapun berdepan kritikan hebat sepanjang lima musim di Old Trafford kerana aksi tidak konsisten.
United sebelum ini dikaitkan dengan usaha mendapatkan Ronaldo namun mereka mungkin menolak tawaran Juventus yang ingin mendapatkan khidmat Pogba.
Keputusan United menawarkan kontrak baharu kepada Edinson Cavani membuktikan bahawa mereka tidak berminat untuk mendapatkan semula Ronaldo sebaliknya akan fokus kepada usaha mendapatkan Jadon Sancho daripada Borussia Dortmund.-AGENSI
"
Stadium Sultan Ibrahim sedia kemudahan rawat serangan jantung;"
JOHOR BAHRU: Stadium Sultan Ibrahim, Iskandar Puteri ‘rumah’ kepada kelab Johor Darul Ta’zim (JDT) dilengkapi 20 mesin defibrilator luaran automatik (AED) sebagai persediaan kecemasan kepada pemain mahupun penyokong.
Menurut hantaran di Facebook rasmi JDT, Johor Southern Tigers berkata, kelab bolasepak itu sentiasa memastikan keselamatan para pemain dan penyokong berada pada tahap terbaik dengan menyediakan mesin AED di sekeliling stadium.
“Mesin AED adalah mesin perentak jantung yang boleh digunakan pasukan perubatan dan pihak keselamatan ketika kecemasan jika terjadi serangan jantung kepada pemain mahupun penyokong.
“Mesin AED yang terdapat di sekeliling stadium menjadi antara faktor yang menyelamatkan pemain Denmark, Christian Eriksen yang tiba-tiba rebah ketika perlawanan peringkat kumpulan Euro 2020,” menurut hantaran itu hari ini.

Peminat sukan bola sepak dunia dikejutkan dengan insiden pemain Denmark itu yang rebah ketika aksi menentang Finland dalam kempen Euro 2020, awal pagi tadi.
Kapten Denmark, Simon Kjaer adalah pemain pertama yang memberikan rawatan awal kepada Eriksen bagi memastikan rakannya itu terus bernafas dan tidak mengalami situasi yang lebih serius.
Kjaer turut memastikan Eriksen tidak dikerumuni pemain lain serta bertindak pantas melakukan bantuan pernafasan kecemasan (CPR) sebelum ketibaan doktor pasukan.
Menurut kenyataan itu lagi, petugas keselamatan serta marsyal stadium berkenaan diberikan tunjuk ajar bagi menggunakan peralatan tersebut sekiranya keadaan mendesak.
“Marsyal Stadium JDT juga kesemuanya sudah dilatih untuk menggunakan alatan ini sekiranya berlaku kecemasan sementara menunggu bantuan paramedik dan ambulans,” ujarnya.
"
Geran Khas bantu operator, pengusaha sukan terjejas;"
PETALING JAYA: Kementerian Belia dan Sukan (KBS) dalam proses mendapatkan bantuan tambahan daripada Kementerian Kewangan melalui Geran Bantuan khusus yang akan diberikan kepada operator dan pengusaha sektor sukan.
Ketua Pengarah Jabatan ­Belia dan Sukan Negara, Datuk Dr. Wasitah Mohd. Yusof berkata, geran khas itu adalah bagi membantu mereka yang benar-benar terjejas akibat Covid-19 dan perkara itu akan diumumkan tidak lama lagi.
“KBS sentiasa peka dan prihatin dengan keresahan yang melanda pengusaha sektor sukan dan rekreasi ini dan suara mereka sentiasa diberikan perhatian.
“Inisitaif baharu ini akan diumumkan kerajaan tidak lama lagi,” katanya kepada Mingguan Malaysia semalam.
Dalam perkembangan sama, Wasitah memberitahu, para pengusaha juga boleh mendapatkan pinjaman daripada Tekun Nasional dalam usaha untuk meneruskan perniagaan masing-masing dan jangan terlalu bimbang dengan syarat-syarat yang ditetapkan.
Katanya, sehingga sekarang sebanyak 22 permohonan sudah diluluskan sejak mula diumumkan pada November lalu.
Pihak Tekun sudah mengeluarkan pembiayaan hampir RM1 juta untuk membantu mereka yang terkesan akibat pandemik Covid-19 ini.
“Para pengusaha yang terkesan, boleh hadir ke mana-mana cawangan Tekun bagi mendapatkan khidmat nasihat mengenai kedudukan mereka selain melihat syarat-syarat yang ditetapkan.
“Mereka juga akan diberikan pengecualian bayaran selama tiga bulan sekiranya berlaku situasi seperti PKP ini.
“Selain Tekun, kerajaan juga sedang mengadakan perbi­ncangan bersama Bank Rakyat bagi tujuan sama.
“Perkara ini akan diumumkan tidak lama lagi,” kata ­Wasitah.
"
Damok pastikan lagu Negaraku berkumandang di bumi Sepanyol;"
PETALING JAYA: Lagu Negaraku berkumandang megah di bumi Sepanyol selepas Syarifuddin Azman melakar sejarah merangkul kejuaraan CEV Moto3 Remaja Dunia di Litar Catalunya hari ni.
Ini kali pertama pelumba Malaysia berjaya menguasai pentas CEV dan Syarifuddin atau lebih dikenali dengan julukan Damok memenanginya pada tahun kedua beraksi dalam kejuaraan tersebut.
Memulakan perlumbaan dari petak ke-10, pelumba Honda itu mempamer tunggangan hebat untuk melepasi garisan penamat selaku juara menerusi kepantasan 29 minit 32.553 saat.

“Syukur Alhamdulillah. Terima kasih kepada pasukan yang bekerja keras untuk perlumbaan minggu ini. Terima kasih juga kepada ketua kru, pengurus pasukan dan Datuk Razlan (Razali) yang hadir ke sini untuk memberi sokongan.
“Ia satu kejayaan yang menggembirakan terima kasih kepada mereka yang memberikan sokongan dan juga kepada keluarga,” kata pelumba berusia 20 tahun itu.
Tiga pelumba tuan rumah, David Munoz yang menunggang KTM, Jose Antonio Rueda (KTM) dan Daniel Holgado (Gasgas) masing-masing menamatkan saingan di tangga kedua, ketiga serta keempat.
Kemenangan itu membolehkan Damok menduduki tangga keenam keseluruhan dengan 30 mata selepas tiga pusingan.
"
Harimau Malaya lawan Thailand tanpa tiga pemain utama;"
PETALING JAYA: Ketua Jurulatih Skuad Harimau Malaya, Tan Cheng Hoe melahirkan kerisauan untuk menentang Thailand apabila ketiadaan tonggak utama untuk beraksi pada awal Rabu ini.
Bagaimanapun, beliau masih menaruh keyakinan kepada pemain lain untuk menunjukkan prestasi yang baik apabila diturunkan.
Sebelum ini ketiga-tiga pemain, La’Vere Corbin-Ong, Syamer Kutty Abba dan Mohamadou Sumareh digantung permainan selepas menerima dua kad kuning menyebabkan pemain pertahanan kiri, tengah dan sayap itu tidak dapat beraksi dalam perlawanan terakhir Kumpulan G dalam pusingan kedua kelayakan Piala Dunia 2022 / Piala Asia 2023.
“Ketiadaan Corbin-Ong di bek kiri akan sedikit sebanyak menjejaskan benteng pertahanan negara. Kita kena sediakan kesebelasan terbaik untuk aksi Thailand ini, kami barisan kejurulatihan sedang berbincang mengenai perkara itu.
“Saya yakin pemain-pemain lain juga mahu mempamerkan aksi terbaik jika diturunkan nanti. Walaupun Thailand turun tanpa beberapa pemain bintang, mereka ada banyak pemain muda berkualiti baik yang perlu diawasi,” katanya dalam sidang akhbar di Dubai hari ini.
Tambahnya, walaupun terlepas peluang ke pusingan ketiga kelayakan Piala Dunia dan kelayakan automatik ke Piala Asia, beliau berharap anak buahnya mampu pamer aksi bersemangat ketika menentang Thailand bagi mengelakkan aksi ‘playoff’.
Selepas tewas kepada Emiriah Arab Bersatu (UAE) 0-4 dan Vietnam 1-2, Malaysia menduduki tangga keempat Kumpulan G dengan sembilan mata daripada tujuh perlawanan.
Vietnam yang mengekalkan rekod tanpa kalah, kekal di tangga teratas kumpulan dengan 17 mata selepas tujuh perlawanan, diikuti UAE (15 mata) dan Thailand (sembilan), manakala Indonesia kekal di tangga tercorot dengan satu mata.
Cheng Hoe, yang kehilangan ayahnya kira-kira 12 jam sebelum sepak mula dengan Vietnam berkata, anak-anak buahnya telah memberikan persembahan yang baik sepanjang perlawanan bertemu skuad Naga Emas, cuma nasib tidak menyebelahi mereka.
Beliau juga tidak mahu menyalahkan mana-mana pemainnya di atas kekalahan kepada Vietnam dalam aksi kelayakan Piala Dunia 2022/Piala Asia 2023 di Stadium Al Maktoum, Dubai itu.
“Saya tidak boleh salahkan satu atau dua pemain sebab bola sepak adalah sukan berpasukan. Kami perlu buktikan bahawa kami boleh beraksi dalam satu pasukan.
“Saya yakin Harimau Malaya mampu bangkit semula pada perlawanan akan datang,” katanya.
 
"
Sterling pastikan England mula langkah kanan;"
LONDON: England memulakan kempen Euro 2020 dengan kemenangan apabila menundukkan Croatia 1-0 dalam aksi Kumpulan D di Wembley sebentar tadi.
Bagaimanapun gawang Croatia hanya dapat dibolosi pada separuh masa kedua menerusi  pemain sayap Manchester City, Raheem Sterling pada minit ke 57.
Sterling bijak memanfaatkan peluang selepas menerima hantaran daripada pemain tengah, Kalvin Philips selepas sembilan kali percubaan dilakukan.
Skuad bimbingan Gareth Southgate bergelut untuk menembusi kubu Croatia sepanjang separuh masa kedua sehinggalah Sterling berjaya memecah kebuntuan untuk menceriakan 18,497 penonton di Wembley.
SEBAHAGIAN penyokong yang hadir di Stadium Wembley, London untuk menonton aksi England menentang Croatia hari ini.Ini adalah jaringan pertama Sterling, 26, dalam kejohanan utama selepas membuat ke-13 penampilan sama ada di Euro mahu pun Piala Dunia.
Jaringan itu sekali gus membalas kritikan ramai yang sebelum ini mempersoalkan tindakan Southgate membawa masuk pemain itu dalam kesebelasan utama dan mengenepikan Jack Grealish.
Sterling tidak mempunyai hubungan baik dengan penyokong England sejak mempamer aksi hambar dalam Euro 2016, malah tidak mendapat minit permainan yang banyak bersama City.
Kemenangan itu juga membolehkan Three Lions melunaskan dendam atas kekalahan 2-1 kepada Croatia pada separuh akhir Piala Dunia 2018.  – AGENSI
"
Gaya baharu Harimau Malaya;"
PETALING JAYA: Skuad Harimau Malaya bakal tampil dengan wajah baharu setelah tiga tonggak mereka Corbin-Ong, Syamer Kutty Abba dan Mohamadou Sumareh tidak dapat diturunkan dalam aksi menentang Thailand, Rabu ini.
Jurulatih skuad kebangsaan, Tan Cheng Hoe berkata, beliau dan barisan kejurulatihan akan membincangkan perkara tersebut bagi memilih kesebelasan utama untuk menentang Gajah Perang dalam usaha merebut peluang ke Piala Asia 2023.
“Kami perlu bersedia untuk melakukan yang terbaik untuk berdepan Thailand kerana mereka memiliki ramai pemain bagus. Kami akan bincangkankan untuk pilih kesebelasan terbaik memandangkan ada posisi yang terjejas.
“Ketiadaan Corbin memang akan menjejaskan pertahanan Malaysia kerana tiada bek kiri yang boleh diketengahkan. Bagaimanapun saya yakin pemain yang kami bawa ini inginkan peluang beraksi.
“Harap mereka dapat fokus dan bagi tumpuan untuk aksi menentang Thailand nanti,” katanya dalam sidang akhbar secara maya, semalam.
Bagi posisi Corbin di bek kiri, slot tersebut mungkin diisi Syahmi Safari atau Adam Nor Azlin, manakala Arif Aiman Hanapi boleh mengisi tempat Sumareh.
Kedudukan Syamer pula mungkin boleh memasukkan Brendan Gan untuk posisi tengah bertahan, dengan Nazmi Faiz Mansor akan mengisi bahagian tengah menyerang.
"
Gol Sterling jawab kritikan;"
LONDON: Rembatan kemenangan England 1-0 ketika menentang Croatia daripada Raheem Sterling, bukan sahaja hadiah kepada pasukannya, malah mengakhiri kebuntuan mencetak gol dalam 13 penampilannya sebelum ini.
Pemain hadapan itu berjaya menyempurnakan hantaran daripada Kalvin Philips pada babak kedua perlawanan peringkat Kumpulan D Euro 2020 di Stadium Wembley tadi.
Malah, kejayaan penyerang Manchester City itu menjawab pengkritik yang mempersoalkan tindakan pengurus, Gareth Southgate apabila menurunkan pemain berusia 26 tahun itu dan bukannya Jack Grealish dalam aksi pembukaan England tadi.
Sterling ketika ditemui media selepas tamat perlawanan memaklumkan terdapat banyak alasan berbeza berikutan gagal menjaringkan gol dalam penampilan sebelum ini.
“Saya selalu sebut, jika bermain di Wimbley pada kejohatan utama, saya mesti menjaringkan gol. Akhirnya saya berjaya merealisasikannya.
“Saya di sini bersama England dan saya menikmatinya. Adakah saya membenarkan pemilihan ini? Saya mencuba dan fokus kepada diri sendiri selain berusaha untuk beraksi tanpa ragu-ragu,” katanya.
Cetakan gol Sterling pada minit ke 57 itu turut disifatkan sebagai membalas dendam apabila Croatia sebelum ini menundukkan England pada peringkat separuh akhir dalam Piala Dunia 2018.
Kejayaan beliau juga mengakhiri kritikan peminat yang sebelum ini dikatakan agak dingin dengan penampilannya, namun menerima sorakan ‘Football’s coming home’ sebaik sahaja berjaya memberi kemenangan kepada England.
Sementara itu, Southgate memberitahu beliau meletakkan kepercayaan dengan memberi peluang kepada Sterling walaupun menyedari rekod gol yang dimiliki pemain itu.
“Saya gembira dengan Sterling. Beliau kelihatan seperti berbahaya sepanjang perlawanan. Rekod golnya juga menunjukkan bahawa kita harus percaya kepadanya. Saya fikir itu juga menjadi pendorong kepadanya.
“Puas hati dapat berikan kegembiraan kepada peminat dan negara kita. Para pemain beraksi dengan sangat baik,” ujarnya.
Bagaimanapun, pengurus Croatia, Zlatko Dalic dalam kenyataan kepada pemberita memaklumkan tetap yakin dengan pasukannya untuk melangkah ke pusingan seterusnya. – AGENSI
"
Kapten Macedonia Utara, penjaring gol tertua Euro 2020;"
BUCHAREST: Ketua pasukan Macedonia Utara, Goran Pandev dinobat sebagai penjaring gol tertua dalam Euro 2020 apabila menjaringkan gol pertama negaranya ketika menentang Austria.
Jaringan pada minit ke 29 daripada pemain hadapan berusia 37 tahun 321 hari itu mengikat kedudukan dengan Austria pada kedudukan 1-1 ketika babak pertama.
Sebelum itu, pemain pertahanan Austria, mencetak gol pertama pada minit ke 18 dalam perlawanan pembukaan antara kedua-dua pasukan itu dalam kempen Kumpulan C tadi.
Pandev menduduki tempat kedua selepas Ivica Vastic dari Austria dalam senarai sepanjang masa, yang menjaringkan gol menentang Poland di Euro 2008 berusia 38 tahun dan 257 hari.
Pandev merupakan pemenang Liga Juara-Juara pada tahun 2010 bersama Inter Milan, adalah penjaring terbanyak sepanjang masa di negaranya dengan 38 gol, 20 gol daripada rakannya, Aleksandar Trajkovski. – AGENSI
"
Djokovic raih gelaran Grand Slam ke-19;"
PARIS: Novak Djokovic meraih gelaran Grand Slam ke-19 dan menjadi orang pertama dalam tempoh 52 tahun memenangi kesemua empat kejohanan dua kali apabila menewaskan Stefanos Tsitsipas menerusi dua set dalam peringkat akhir Terbuka Perancis tadi.
Pemain nombor satu dunia itu menang 6-7 (6/8), 2-6, 6-3, 6-2, 6-4 ke atas pemain berusia 22 tahun yang bermain dalam Slam pertamanya.
Justeru, Djokovic kini hanya tinggal satu matlamat utama menghampiri 20 rekod sepanjang masa yang dipegang oleh Roger Federer dan Rafael Nadal.
Kejayaan itu merupakan kedua buat Djokovic, 34 setelah kegemilangannya pada 2016, ditambah dengan sembilan Terbuka Australia, lima gelaran Wimbledon dan tiga di Terbuka Amerika Syarikat.
Pemain dari Serbia itu merupakan atlet tenis lelaki pertama sejak Rod Rod Laver pada tahun 1969 yang memenangi keempat-empat Slam. Beliau juga merupakan lelaki pertama yang memenangi gelaran Slam dengan dua kali kembali dari dua set dalam kejohanan yang sama.
“Suasana ketika itu seperti kilat. Ini adalah impian. Sukar memperoleh gelaran ketika menentang pemain hebat. Tiga hari yang menguji fizikal dan mental,” katanya kepada pemberita.
Sebelum ini, Djokovic menghabiskan masa lebih empat jam di gelanggang untuk mengalahkan juara bertahan, Rafael Nadal pada Jumaat lalu.
Walau bagaimanapun, ketika servis awal perlawanan, Tsitsipas berjaya peroleh dua mata pertama. Namun,  Djokovic, sebaliknya, tidak melepaskan satu mata dalam tiga permainan servis pertamanya. – AGENSI
"
Austria bangkit pada minit akhir;"
BUCHAREST: Tindakan penggantian pemain Austria, Michael Gregoritsch dan Marko Arnautovic membenam Macedonia Utara 3-1 ketika kedua-dua negara itu memulakan kempen Kumpulan C Euro 2020 di Bucharest, Romania tadi.
Gol yang dicatat kira-kira 10 minit sebelum perlawanan berakhir itu disifatkan sebagai pelerai selepas Austria diikat 1-1 oleh ketua pasukan Macedonia Utara, Goran Pandev pada minit ke 29.
Tindakan, Gregoritsch dan Arnautovic yang merupakan pemain hadapan itu juga dilihat sebagai cubaan melemahkan semangat negara lain terutama menjelang perlawanan antara Belanda dan Austria di Amsterdam.
Terdahulu Ketua pasukan Macedonia Utara, Goran Pandev dinobat sebagai penjaring gol tertua dalam Euro 2020 apabila menjaringkan gol pertama negaranya ketika menentang Austria.
Pandev menduduki tempat kedua selepas Ivica Vastic dari Austria dalam senarai sepanjang masa, yang menjaringkan gol menentang Poland di Euro 2008 berusia 38 tahun dan 257 hari.
Pandev merupakan pemenang Liga Juara-Juara pada tahun 2010 bersama Inter Milan, adalah penjaring terbanyak sepanjang masa di negaranya dengan 38 gol, 20 gol daripada rakannya, Aleksandar Trajkovski. – AGENSI
"
Peminat England parah terjatuh di Stadium Wembley;"
LONDON: Seorang penonton antara England dan Croatia dilaporkan kritikal selepas terjatuh di Stadium Wembley di sini sebaik sahaja permainan bermula.
Sebuah portal melaporkan, seorang jurucakap stadium memberitahu menerima laporan mengenai insiden itu ketika penonton hadir untuk menyaksikan perlawanan pertama di stadium itu.
“Kita dapat sahkan penonton terjatuh daripada tempat duduknya di bahagian atas sebaik sahaja perlawanan bermula antara England dan Croatia.
“Susulan itu, dia dikejakan ke hospital untuk mendapatkan rawatan dan penonton berkenaan dilapor mengalamai kecederaan serius,” katanya.
Tambahnya, pihak stadium akan memberi kerjasama dengan UEFA bagi menyiasat insiden terbabit.
Dilaporkan, seramai 18,497 penonton hadir menyaksikan perlawanan yang dimenangi England 1-0.
Stadium Wembley akan menjadi gelangangg lapan perlawanan ketika Euro 2020 berlangsung dan menghadkan jumlah kehadiran penonton kepada 22,500 orang sahaja iaitu suku daripada kapasiti penuh.
Bagaimanapun, pihak stadium berharap, jumlah penonton dapat ditambah untuk menyaksikan perlawanan separuh akhir dan akhir di sana. – AGENSI
"
Belanda garang dalam aksi sulung selepas tujuh tahun;"
AMSTERDAM: Belanda memulakan kempen Kumpulan C Euro 2020 dengan kemenangan apabila menundukkan Ukraine 3-2 slepas tujuh tahun tidak beraksi dalam kejohanan utama termasuk Piala Dunia 2018.
Ketua pasukan skuad The Oranje, Georgia Wijnaldum menjaringkan gol pertama pada minit ke 52 sebelum pemain hadapan, Wout Weghorst meledakkan gol kedua minit ke 58.
Walau bagaimanapun, Ukraine menyamakan kedudukan dengan dua gol pantas dari Andriy Yarmolenko pada minit ke 75 dan Roman Yaremchuk minit ke 79.
Begitupun, pemain pertahanan Belanda, Denzel Dumfries menjadi penyelamat kepada pasukannya apabila berjaya menanduk bola memasuki gawang lawan pada minit ke 85. – AGENSI
"
Pengurus Perak FC II letak jawatan;"
IPOH: Perak FC II kehilangan khidmat pengurus pasukan, Azman Noh yang meletak jawatan mulai 1 Jun ini.
Azman atau lebih dikenali sebagai Cikgu Man terpaksa berbuat demikian kerana namanya turut didaftarkan oleh pasukan Manjung City FC sebagai pengurus dalam saingan Liga M3 nanti.
Beliau yang juga Presiden Persatuan Bola Sepak Daerah Manjung. dilantik sebagai pengurus Perak II pada 1 Mei lalu.
“Saya sudah didaftarkan di dalam pasukan Manjung City FC bagi menghadapi Liga M3 yang akan bermula nanti.
“Peraturan Liga Bola Sepak Malaysia ( MFL) tidak membenarkan seseorang memegang dua jawatan.
“Saya dengan ini memohon untuk mengundur diri dari pasukan Perak II,” kata Azman, 44.
Justeru, beliau berharap pemain memberikan yang terbaik untuk pasukan bimbingan Syamsul Saad itu.
Beliau mengingatkan pemain Perak II supaya cekalkan semangat kerana merekalah orang yang akan mengisi kekosongan di Liga Super kelak berikutan penghijrahan ramai pemain senior baru-baru ini.
“Ada hikmah dengan apa yang berlaku. Anggaplah apa yang berlaku sebagai satu cabaran untuk kamu di dalam dunia bola sepak,” katanya.
Dia turut berjanji untuk terus memberi sokongan dan bantuan kepada pemain pasukan itu. – UTUSAN
"
Gol dramatik Dumfries benam Ukraine di saat akhir;"
AMSTERDAM: Pemain pertahanan Belanda, Denzel Dumfries muncul penyelamat pada minit ke 85 apabila menanduk gol kemenangan selepas pasukannya terikat 2-2 dengan Ukraine dalam aksi kedua Kumpulan C sebentar tadi.
Kemenangan di Stadium Johan Cruyff Arena, Amsterdam mengakhiri penantian skuad Oranje selepas tidak muncul dalam kejohanan utama termasuk Piala Dunia 2018 dalam tempoh 7 tahun lalu.
Dumfries yang juga merupakan pemain pertahanan PSV Eindhoven, menanduk bola hantaran daripada Nathan Ake, sekali gus melengkapkan babak kedua gol lima minit sebelum permainan berakhir.
Sebelum itu, ketua pasukan, Georginio Wijnaldum dan Wout Weghorst masing-masing menjaringkan gol pada minit ke 52 dan 58, namun jaringan pemain hadapan itu diserikan dengan jaringan pemain Ukraine, Adriy Yarmolenko (minit ke 75) dan Roman Yaremchuk (minit ke 79).

Kemenangan skuad diketuai jurulatih, Frank de Boer itu mencipta laluan selesa sebagai tuan rumah untuk ke pusingan seterusnya bagi menentang Austria yang menewaskan Macedonia Utara tadi di Bucharest dalam kumpulan yang sama.
Aksi yang ditunjukkan pemain Belanda dalam perlawanan tadi adalah cemerlang di hadapan 16,000.
Belanda sebelum ini gagal melayakkan diri untuk beraksi dalam Euro 2016 dan Piala Dunia 2018 di Rusia, terdahulu dalam Piala Dunia 2014 pasukan itu berjaya merebut tempat ketiga selepas menewaskan Brazil 3-0.
Malah, kali terakhir Belanda memenangi Euro adalah pada 1988. Namun, aksi pemainnya semakin menurun apabila sekadar memasuki peringkat separuh akhir pada tahun 1992, 2000 dan 2004.
Dalam siri kejohanan pada 2012 pun, pasukan itu tersungkur dalam aksi peringkat kumpulan sebelum gagal melayakkan diri pada tahun 2016.
Walau bagaimanapun, kemunculan pemain seperti Frenki de Jong (tengah) dan Matthijs de Ligt (pertahanan) seperti memberi suntikan baharu kepada Belanda dan harapan buat penyokong pasukan itu. – AGENSI
"
Kemenangan Brazil beli ‘jiwa’ penyokong;"
BRASILIA: Bintang tengah Brazil, Casemiro menggesa rakan sepasukan agar mengekalkan momentum selepas memulakan kempen Copa America dengan kemenangan 3-0 ke atas Venezuela pagi tadi.
Jaringan Marquinhos, Neymar serta Gabriel Barbosa memastikan tuan rumah ‘saat akhir’ itu meredakan kemarahan rakyat yang sebelum ini menolak untuk kejohanan diadakan di negara mereka kerana pandemik Covid-19.
Bagaimanapun ‘mood’ dan keterujaan terhadap skuad kebangsaan serta bola sepak pasti akan bertukar jika Brazil terus menunjukkan prestasi cemerlang.
“Jersi ini (tanggungjawab) sangat berat. Ia mempunyai sejarah yang panjang. Tidak kisahlah aksi persahabatan, Copa America, kelayakan atau Piala Dunia, anda perlu main untuk menang kerana pengharapannya yang tinggi.
“Mereka yang terpilih perlu menghormati jersi ini tak kira apa keputusannya. Namun, dalam bola sepak segalanya tentang memberikan yang terbaik dan sentiasa mahukan kemenangan,” katanya.
CASEMIRO (kiri) bersaing dengan pemain Venezuela, Fernando Aristeguieta dalam aksi Copa America di Brasilia hari ini. – AFPSementara itu, Marquinhos gembira meledak gol penting yang dianggap membuka laluan kepada pasukannya memperoleh kemenangan.
“Saya percaya pasukan ini berjaya melakukan apa yang kami mahu. Kami sedar, kami akan berdepan pasukan yang suka bertahan, sekali gus menyukarkan kami untuk bermain.
“Syukur kerana kami berjaya membuka jaringan dan itu memudahkan kami.
“Kami tahu betapa pentingnya untuk menjaringkan gol sekalipun sebagai pertahanan, apatah lagi dalam perlawanan seperti ini.
“Jaringan pertama penting kerana ia akan mendorong lawan untuk mula membuka permainan,” katanya yang meledak gol pada minit ke-23. – AGENSI
"
Isteri Eriksen sangka suami sudah meninggal;"
COPENHAGEN: Bekas penjaga gol Denmark, Peter Schmeichel mendedahkan, isteri Christian Eriksen, Sabrina Kvist Jensen menyangka suaminya sudah meninggal dunia dalam insiden yang mengejutkan Euro 2020 apabila bintang Denmark itu tiba-tiba rebah kerana jantungnya terhenti semalam.
Legenda Denmark itu berkata, beberapa pemain terpaksa meyakinkan Sabrina, ibu kepada dua orang anak bahawa Eriksen, 29, masih bernafas ketika rebah dalam aksi menentang Finland.
Bercakap kepada program Five Live dalam BBC Radio, Schmeichel berkata, anaknya iaitu penjaga gol Denmark ketika ini, Kasper berulang kali cuba menenangkan isteri Eriksen sepanjang insiden itu, sambil menggambarkan apa yang berlaku sebagai ‘detik dua jam paling buruk buat saya dalam bola sepak’.
PEMAIN Denmark mengiringi Christian Eriksen ketika dia dibawa keluar dari padang oleh pasukan perubatan semalam. – AFP“Kami sama sekali tiada maklumat tapi kami dapat lihat ia sangat serius melihat kepada reaksi para pemain.
“Ia berlaku tidak jauh dari tempat duduk di mana semua isteri pemain ditempatkan dan sudah tentu isteri Christian juga boleh nampak apa yang berlaku, dia terus masuk ke padang.
“Anda dapat lihat dari reaksi… anak saya Kasper berlari ke arahnya untuk meyakinkan dia Christian masih bernafas ketika dia benar-benar percaya bahawa suaminya telah meninggal dunia,” katanya.
Kasper dan ketua pasukan Denmark, Simon Kjaer biarpun turut bergelut dengan emosi sendiri, namun tidak henti-henti menenangkan Sabrina ketika insiden berlaku.
Sabrina, 28, amat terganggu dan tertekan selepas melihat pemain tengah itu rebah, sebelum doktor pasukan hari ini mengesahkan, Eriksen mengalami serangan jantung dalam perlawanan itu.
Belum ada laporan terperinci mengenai masalah jantung yang dialami Eriksen, namun pasukan memberitahu dia dalam keadaan stabil. – AGENSI
"
Faktor kepimpinan beza persembahan pemain di kelab, negara – TMJ;"
JOHOR BAHRU: Tunku Mahkota Johor (TMJ), Tunku Ismail Sultan Ibrahim menegaskan faktor kepimpinan adalah perkara utama yang mempengaruhi prestasi seseorang pemain bola sepak, khususnya di negara ini.
Tunku Ismail dalam laman sosial Instagram miliknya berkata, itu juga antara penyebab mengapa pemain bola sepak tidak menunjukkan prestasi sama ketika bermain untuk kelab dan bermain untuk pasukan negara.
Beliau  pada masa sama memberi contoh situasi yang berlaku dalam kelab bola sepak Johor Darul Ta’zim (JDT) dan skuad kebangsaan, Harimau Malaya.
“Mengapa pemain-pemain tak beri persembahan baik dalam pasukan kebangsaan dan (tetapi) memberi persembahan baik (semasa) bermain di kelab, contoh pemain JDT di kelab semua terbaik.
“Jawapannya adalah kepimpinan,” katanya dalam Instagram @hrhcrownprinceofjohor di sini, hari ini.
TUNKU ISMAIL SULTAN IBRAHIMKata pemilik JDT itu, antara buktinya adalah walaupun pasukannya telah merangkul 17 piala, namun pemain kelab itu tetap bermain seperti tidak pernah memenangi sebarang piala.
“Contoh selepas 17 piala, pemain JDT bermain setiap game seolah-olah mereka tidak pernah menang apa-apa. (Adakah) kesungguhan, disiplin dan fokus, bagaimana? Fakta (terhadap perkara sebenar adalah) kerana saya. Saya menuntut persembahan baik dan melaksanakan disiplin.
“Anda ingin tahu perkara pertama saya lakukan di JDT? Saya kawal semua akses pasukan daripada media, wartawan, companies and even player’s use of social media.
“Total exclusivity, which allow the players to be more focus on their job,” tambah Tunku Ismail.
"
TMJ minat ambil alih Harimau Malaya;"
PETALING JAYA: Kemerosotan prestasi skuad Harimau Malaya ketika mengharungi baki kempen kelayakan Piala Dunia 2022/Piala Asia 2023 di Emiriah Arab Bersatu (UAE) nyata membimbangkan seluruh peminat bola sepak negara.
Situasi itu turut mendapat perhatian pemilik kelab Johor Darul Ta’zim (JDT), Tunku Ismail Sultan Ibrahim yang bersedia menawarkan diri untuk mengendalikan dan menguruskan skuad kebangsaan dalam saingan antarabangsa selepas ini.
“Kepada Presiden FAM (Datuk Hamidin Mohd Amin), izinkan saya mengendalikan pemain dalam pasukan kebangsaan. Saya akan memberi mereka kemudahan latihan dan jurulatih terbaik.
“Saya tidak dapat menjanjikan kejayaan segera tetapi saya dapat memberi jaminan pasukan ini akan meningkat,” tulisnya di laman Instagram Story miliknya, hari ini.
Tunku Ismail bersedia mengambil tanggungjawab itu selepas kekalahan demi kekalahan dialami oleh skuad kendalian Tan Cheng Hoe dalam empat aksi antarabangsa yang dilalui setakat ini selepas berehat selama 18 bulan.
Daripada empat aksi itu, Malaysia tewas dua kali dalam aksi persahabatan di tangan Kuwait dan Bahrain dengan keputusan 4-1 serta 2-0.
Prestasi hambar itu berterusan dalam dua aksi kelayakan apabila tumbang 4-0 kepada UAE dan kekalahan terbaharu kepada Vietnam 1-2 pada Jumaat lalu.
TUNKU ISMAIL SULTAN IBRAHIMTunku Mahkota Johor (TMJ) berkata, terdapat beberapa faktor yang mungkin menyebabkan kemerosotan mendadak skuad Harimau Malaya walaupun rata-rata pemerhati bola sepak negara termasuk jurulatih sendiri mengakui, ini merupakan barisan terbaik yang dimiliki ketika ini.
Di atas kertas, kehadiran tiga tonggak naturalisasi iaitu Guilherme de Paula, Liridon Krasniqi dan Mohamadou Sumareh serta penyertaan pertahanan kacukan Belgium-Malaysia, Dion Cools dijangkakan mampu menambahkan kekuatan skuad negara namun sebaliknya berlaku.
Beliau menegaskan akan melakukan perkara sama seperti dilaksanakan di JDT sekiranya diberikan tanggungjawab untuk menguruskan pasukan negara.
“Anda ingin tahu apakah perkara pertama yang saya buat di JDT? Saya mengawal akses atau pasukan.
“Dari media, wartawan, syarikat, dan juga pemain menggunakan media sosial,” tegas bekas Presiden FAM itu.

Tambah TMJ, beliau akan memastikan kriteria pengambilan pemain naturalisasi diperketatkan bagi membolehkan hanya mereka yang terbaik sahaja diberikan kelulusan menyarung jersi Malaysia.
“Ketika ini menjalankan tugas negara bukan lagi misi atau tugas besar bagi sesetengah pemain. Ia seperti percutian musim panas, sistem mesti berubah.
“Lepas ini naturalisasi jangan sebarang. Akan dikendalikan dan dianalisis oleh pasukan teknikal pasukan kebangsaan. Sama ada pemain sesuai dengan gaya permainan kita,” ujarnya.
"
Agong titah kejayaan Damok bukti negara mampu lahir atlet berkualiti;"
PETALING JAYA: Kejayaan pelumba Moto3 Remaja negara, Syarifuddin Azman di Litar Catalunya, Sepanyol, semalam membuktikan Malaysia mampu melahirkan atlet berkualiti dan bertaraf antarabangsa.
Bagaimanapun, ia perlu datang sekali dengan semangat perjuangan dan iltizam serta usaha bersungguh-sungguh untuk melahirkan rakyat Malaysia yang mampu bersaing bukan sahaja di peringkat kebangsaan, malah antarabangsa.
Hal itu dititahkan Yang di-Pertuan Agong, Al-Sultan Abdullah Ri’ayatuddin Al-Mustafa Billah Shah menerusi hantaran di Facebook Istana Negara hari ini, menzahirkan rasa sukacita dan bangga di atas kejayaan Syarifuddin yang terkenal dengan jolokan Damok.
Seri Paduka bertitah, kejayaan pelumba berusia 20 tahun itu adalah penting kerana melakar sejarah dalam sukan pemotoran negara serta mengharumkan nama Malaysia di persada dunia.
“Seri Paduka menyifatkan pencapaian Syarifuddin sebagai kejayaan yang amat bermakna kepada Malaysia dan juga suntikan semangat kepada beliau untuk memburu kejayaan di masa hadapan.
“Ini membuktikan dengan iltizam, semangat perjuangan yang tinggi dan usaha yang bersungguh-sungguh, rakyat Malaysia mampu bersaing dan berjaya di peringkat antarabangsa,” titahnya.

Semalam, lagu Negaraku berkumandang di Sepanyol apabila Damok merangkul kejuaraan CEV Moto3 Remaja Dunia menewaskan tiga pelumba tuan rumah, David Munoz yang menunggang KTM, Jose Antonio Rueda (KTM) dan Daniel Holgado (Gasgas) masing-masing menamatkan saingan di tangga kedua, ketiga serta keempat.
Syarifuddin yang bermula di petak ke-10 menamatkan perlumbaan di tempat pertama dengan catatan masa 29 minit 32.553 saat.
Ini kali pertama pelumba Malaysia berjaya menguasai pentas CEV dan Syarifuddin atau lebih dikenali dengan julukan Damok memenanginya pada tahun kedua beraksi dalam kejuaraan tersebut.
Dalam pada itu, Seri Paduka bertitah lagi, kejayaan Syarifuddin diharapkan menjadi pembakar semangat kepada atlet lain dan seluruh rakyat Malaysia, khususnya para atlet untuk bekerja keras dan berusaha mencapai kejayaan di dalam bidang masing-masing di dalam negara mahu pun di persada antarabangsa.
“Seri Paduka Baginda menzahirkan ucapan selamat maju jaya kepada Syarifuddin dan mendoakan semoga beliau dilimpahi kejayaan cemerlang berterusan serta sekali lagi memahat sejarah dan mengharumkan nama negara di persada dunia,” katanya. – UTUSAN ONLINE
"
Markis Kido meninggal dunia;"
PETALING JAYA: Arena badminton antarabangsa hari ini dikejutkan dengan pemergian jaguh beregu Indonesia, Markis Kido pada usia 36 tahun akibat serangan jantung.
Berita sedih itu disampaikan bekas pemain badminton wanita Indonesia, Yuni Kartika kepada media negara itu.
Menurut Yuni, Markis meninggal ketika sedang bermain badminton di Tangerang.
“Saya terima khabar sekitar sejam yang lalu. Markis meninggal dunia saat sedang bermain badminton , kemungkinan serangan jantung. Saya masih terkejut,” kata Yuni yang dipetik kepada Bola.com.
Yuni bagaimanapun berkata, dia tidak mengetahui secara terperinci masalah yang dihadapi Markis, namun menganggap berita itu sesuatu yang amat mengejutkan.
“Rasanya masih tidak percaya. Dua atau tiga bulan lalu saya bertemu, sembang-sembang dan sempat berswafoto dengannya,” katanya.
Berpasangan dengan Hendra Setiawan, Markis mengharungi karier yang amat menakjubkan dalam sukan badminton, terutama meraih pingat emas beregu lelaki Sukan Olimpik 2008 di Beijing.
Gandingan tersebut juga merangkul kejuaraan dunia 2007 di Kuala Lumpur, selain memenangi pingat emas dalam Sukan Asia 2010 di Guangzhou.
Markis juga merupakan pemenang tujuh pingat emas Sukan SEA. – AGENSI
"
Dua gol Schick kecewakan Scotland;"
GLASGOW: Kepulangan semula Scotland di pentas kejohanan utama selepas lebih dua dekad dikecewakan oleh dua jaringan menarik Patrik Schick yang membantu Republik Czech menang 2-0 dalam aksi Kumpulan D, Euro 2020 hari ini.
Tandukan Schick pada minit ke-42 meletakkan Czech mendahului 1-0, namun sepakan bijak dari tengah padang tujuh minit selepas babak kedua bersambung membuatkan lebih 12,000 penonton di Hampden Park terkedu.
Selepas menanti 23 tahun untuk layak ke kejohanan utama, harapan Scotland untuk melakar sejarah melepasi peringkat kumpulan buat kali pertama kini nampak semakin tipis.
Skuad bimbingan Steve Clarke itu akan menentang musuh tetangga, England di Stadium Wembley, London Jumaat ini sebelum melayan naib juara Piala Dunia 2018, Croatia dalam aksi terakhir kumpulan di Glasgow, 22 Jun.
Beraksi di depan penonton di Hampden buat kali pertama sejak November 2019, Scotland memulakan aksi dengan gemuruh, malah berterima kasih kepada penjaga gol, David Marshall yang menyalamatkan beberapa percubaan lawan.  – AGENSI
"
